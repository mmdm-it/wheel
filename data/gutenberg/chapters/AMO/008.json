{
  "chapter_id": "AMO_008",
  "chapter_key": "8",
  "chapter_number": 8,
  "sort_number": 8,
  "name": "8",
  "book_key": "AMO",
  "testament": "Vetus_Testamentum",
  "section": "Libri_Prophetici",
  "verse_count": 14,
  "verses": {
    "1": {
      "verse_number": 1,
      "sort_number": 1,
      "text": "[AMO 8:1]",
      "word_count": 5,
      "hebrew": "כֹּ֥ה הִרְאַ֖נִי אֲדֹנָ֣י יְהוִ֑ה וְהִנֵּ֖ה כְּל֥וּב קָֽיִץ׃"
    },
    "2": {
      "verse_number": 2,
      "sort_number": 2,
      "text": "[AMO 8:2]",
      "word_count": 5,
      "hebrew": "וַיֹּ֗אמֶר מָֽה אַתָּ֤ה רֹאֶה֙ עָמ֔וֹס וָאֹמַ֖ר כְּל֣וּב קָ֑יִץ וַיֹּ֨אמֶר יְהוָ֜ה אֵלַ֗י בָּ֤א הַקֵּץ֙ אֶל עַמִּ֣י יִשְׂרָאֵ֔ל לֹא אוֹסִ֥יף ע֖וֹד עֲב֥וֹר לֽוֹ׃"
    },
    "3": {
      "verse_number": 3,
      "sort_number": 3,
      "text": "[AMO 8:3]",
      "word_count": 5,
      "hebrew": "וְהֵילִ֜ילוּ שִׁיר֤וֹת הֵיכָל֙ בַּיּ֣וֹם הַה֔וּא נְאֻ֖ם אֲדֹנָ֣י יְהוִ֑ה רַ֣ב הַפֶּ֔גֶר בְּכָל מָק֖וֹם הִשְׁלִ֥יךְ הָֽס׃"
    },
    "4": {
      "verse_number": 4,
      "sort_number": 4,
      "text": "[AMO 8:4]",
      "word_count": 5,
      "hebrew": "שִׁמְעוּ זֹ֕את הַשֹּׁאֲפִ֖ים אֶבְי֑וֹן וְלַשְׁבִּ֖ית ענוי עֲנִיֵּי אָֽרֶץ׃"
    },
    "5": {
      "verse_number": 5,
      "sort_number": 5,
      "text": "[AMO 8:5]",
      "word_count": 5,
      "hebrew": "לֵאמֹ֗ר מָתַ֞י יַעֲבֹ֤ר הַחֹ֨דֶשׁ֙ וְנַשְׁבִּ֣ירָה שֶּׁ֔בֶר וְהַשַּׁבָּ֖ת וְנִפְתְּחָה בָּ֑ר לְהַקְטִ֤ין אֵיפָה֙ וּלְהַגְדִּ֣יל שֶׁ֔קֶל וּלְעַוֵּ֖ת מֹאזְנֵ֥י מִרְמָֽה׃"
    },
    "6": {
      "verse_number": 6,
      "sort_number": 6,
      "text": "[AMO 8:6]",
      "word_count": 5,
      "hebrew": "לִקְנ֤וֹת בַּכֶּ֨סֶף֙ דַּלִּ֔ים וְאֶבְי֖וֹן בַּעֲב֣וּר נַעֲלָ֑יִם וּמַפַּ֥ל בַּ֖ר נַשְׁבִּֽיר׃"
    },
    "7": {
      "verse_number": 7,
      "sort_number": 7,
      "text": "[AMO 8:7]",
      "word_count": 5,
      "hebrew": "נִשְׁבַּ֥ע יְהוָ֖ה בִּגְא֣וֹן יַעֲקֹ֑ב אִם אֶשְׁכַּ֥ח לָנֶ֖צַח כָּל מַעֲשֵׂיהֶֽם׃"
    },
    "8": {
      "verse_number": 8,
      "sort_number": 8,
      "text": "[AMO 8:8]",
      "word_count": 5,
      "hebrew": "הַ֤עַל זֹאת֙ לֹֽא תִרְגַּ֣ז הָאָ֔רֶץ וְאָבַ֖ל כָּל יוֹשֵׁ֣ב בָּ֑הּ וְעָלְתָ֤ה כָאֹר֙ כֻּלָּ֔הּ וְנִגְרְשָׁ֥ה ונשקה וְנִשְׁקְעָ֖ה כִּיא֥וֹר מִצְרָֽיִם׃"
    },
    "9": {
      "verse_number": 9,
      "sort_number": 9,
      "text": "[AMO 8:9]",
      "word_count": 5,
      "hebrew": "וְהָיָ֣ה בַּיּ֣וֹם הַה֗וּא נְאֻם֙ אֲדֹנָ֣י יְהוִ֔ה וְהֵבֵאתִ֥י הַשֶּׁ֖מֶשׁ בַּֽצָּהֳרָ֑יִם וְהַחֲשַׁכְתִּ֥י לָאָ֖רֶץ בְּי֥וֹם אֽוֹר׃"
    },
    "10": {
      "verse_number": 10,
      "sort_number": 10,
      "text": "[AMO 8:10]",
      "word_count": 5,
      "hebrew": "וְהָפַכְתִּ֨י חַגֵּיכֶ֜ם לְאֵ֗בֶל וְכָל שִֽׁירֵיכֶם֙ לְקִינָ֔ה וְהַעֲלֵיתִ֤י עַל כָּל מָתְנַ֨יִם֙ שָׂ֔ק וְעַל כָּל רֹ֖אשׁ קָרְחָ֑ה וְשַׂמְתִּ֨יהָ֙ כְּאֵ֣בֶל יָחִ֔יד וְאַחֲרִיתָ֖הּ כְּי֥וֹם מָֽר׃"
    },
    "11": {
      "verse_number": 11,
      "sort_number": 11,
      "text": "[AMO 8:11]",
      "word_count": 5,
      "hebrew": "הִנֵּ֣ה יָמִ֣ים בָּאִ֗ים נְאֻם֙ אֲדֹנָ֣י יְהוִ֔ה וְהִשְׁלַחְתִּ֥י רָעָ֖ב בָּאָ֑רֶץ לֹֽא רָעָ֤ב לַלֶּ֨חֶם֙ וְלֹֽא צָמָ֣א לַמַּ֔יִם כִּ֣י אִם לִשְׁמֹ֔עַ אֵ֖ת דִּבְרֵ֥י יְהוָֽה׃"
    },
    "12": {
      "verse_number": 12,
      "sort_number": 12,
      "text": "[AMO 8:12]",
      "word_count": 5,
      "hebrew": "וְנָעוּ֙ מִיָּ֣ם עַד יָ֔ם וּמִצָּפ֖וֹן וְעַד מִזְרָ֑ח יְשֽׁוֹטְט֛וּ לְבַקֵּ֥שׁ אֶת דְּבַר יְהוָ֖ה וְלֹ֥א יִמְצָֽאוּ׃"
    },
    "13": {
      "verse_number": 13,
      "sort_number": 13,
      "text": "[AMO 8:13]",
      "word_count": 5,
      "hebrew": "בַּיּ֨וֹם הַה֜וּא תִּ֠תְעַלַּפְנָה הַבְּתוּלֹ֧ת הַיָּפ֛וֹת וְהַבַּחוּרִ֖ים בַּצָּמָֽא׃"
    },
    "14": {
      "verse_number": 14,
      "sort_number": 14,
      "text": "[AMO 8:14]",
      "word_count": 5,
      "hebrew": "הַנִּשְׁבָּעִים֙ בְּאַשְׁמַ֣ת שֹֽׁמְר֔וֹן וְאָמְר֗וּ חֵ֤י אֱלֹהֶ֨יךָ֙ דָּ֔ן וְחֵ֖י דֶּ֣רֶךְ בְּאֵֽר שָׁ֑בַע וְנָפְל֖וּ וְלֹא יָק֥וּמוּ עֽוֹד׃"
    }
  }
}