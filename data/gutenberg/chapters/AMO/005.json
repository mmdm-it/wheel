{
  "chapter_id": "AMO_005",
  "chapter_key": "5",
  "chapter_number": 5,
  "sort_number": 5,
  "name": "5",
  "book_key": "AMO",
  "testament": "Vetus_Testamentum",
  "section": "Libri_Prophetici",
  "verse_count": 27,
  "verses": {
    "1": {
      "verse_number": 1,
      "sort_number": 1,
      "text": "[AMO 5:1]",
      "word_count": 5,
      "hebrew": "שִׁמְע֞וּ אֶת הַדָּבָ֣ר הַזֶּ֗ה אֲשֶׁ֨ר אָנֹכִ֜י נֹשֵׂ֧א עֲלֵיכֶ֛ם קִינָ֖ה בֵּ֥ית יִשְׂרָאֵֽל׃"
    },
    "2": {
      "verse_number": 2,
      "sort_number": 2,
      "text": "[AMO 5:2]",
      "word_count": 5,
      "hebrew": "נָֽפְלָה֙ לֹֽא תוֹסִ֣יף ק֔וּם בְּתוּלַ֖ת יִשְׂרָאֵ֑ל נִטְּשָׁ֥ה עַל אַדְמָתָ֖הּ אֵ֥ין מְקִימָֽהּ׃"
    },
    "3": {
      "verse_number": 3,
      "sort_number": 3,
      "text": "[AMO 5:3]",
      "word_count": 5,
      "hebrew": "כִּ֣י כֹ֤ה אָמַר֙ אֲדֹנָ֣י יְהוִ֔ה הָעִ֛יר הַיֹּצֵ֥את אֶ֖לֶף תַּשְׁאִ֣יר מֵאָ֑ה וְהַיּוֹצֵ֥את מֵאָ֛ה תַּשְׁאִ֥יר עֲשָׂרָ֖ה לְבֵ֥ית יִשְׂרָאֵֽל׃"
    },
    "4": {
      "verse_number": 4,
      "sort_number": 4,
      "text": "[AMO 5:4]",
      "word_count": 5,
      "hebrew": "כִּ֣י כֹ֥ה אָמַ֛ר יְהוָ֖ה לְבֵ֣ית יִשְׂרָאֵ֑ל דִּרְשׁ֖וּנִי וִֽחְיֽוּ׃"
    },
    "5": {
      "verse_number": 5,
      "sort_number": 5,
      "text": "[AMO 5:5]",
      "word_count": 5,
      "hebrew": "וְאַֽל תִּדְרְשׁוּ֙ בֵּֽית אֵ֔ל וְהַגִּלְגָּל֙ לֹ֣א תָבֹ֔אוּ וּבְאֵ֥ר שֶׁ֖בַע לֹ֣א תַעֲבֹ֑רוּ כִּ֤י הַגִּלְגָּל֙ גָּלֹ֣ה יִגְלֶ֔ה וּבֵֽית אֵ֖ל יִהְיֶ֥ה לְאָֽוֶן׃"
    },
    "6": {
      "verse_number": 6,
      "sort_number": 6,
      "text": "[AMO 5:6]",
      "word_count": 5,
      "hebrew": "דִּרְשׁ֥וּ אֶת יְהוָ֖ה וִֽחְי֑וּ פֶּן יִצְלַ֤ח כָּאֵשׁ֙ בֵּ֣ית יוֹסֵ֔ף וְאָכְלָ֥ה וְאֵין מְכַבֶּ֖ה לְבֵֽית אֵֽל׃"
    },
    "7": {
      "verse_number": 7,
      "sort_number": 7,
      "text": "[AMO 5:7]",
      "word_count": 5,
      "hebrew": "הַהֹפְכִ֥ים לְלַעֲנָ֖ה מִשְׁפָּ֑ט וּצְדָקָ֖ה לָאָ֥רֶץ הִנִּֽיחוּ׃"
    },
    "8": {
      "verse_number": 8,
      "sort_number": 8,
      "text": "[AMO 5:8]",
      "word_count": 5,
      "hebrew": "עֹשֵׂ֨ה כִימָ֜ה וּכְסִ֗יל וְהֹפֵ֤ךְ לַבֹּ֨קֶר֙ צַלְמָ֔וֶת וְי֖וֹם לַ֣יְלָה הֶחְשִׁ֑יךְ הַקּוֹרֵ֣א לְמֵֽי הַיָּ֗ם וַֽיִּשְׁפְּכֵ֛ם עַל פְּנֵ֥י הָאָ֖רֶץ יְהוָ֥ה שְׁמֽוֹ׃"
    },
    "9": {
      "verse_number": 9,
      "sort_number": 9,
      "text": "[AMO 5:9]",
      "word_count": 5,
      "hebrew": "הַמַּבְלִ֥יג שֹׁ֖ד עַל עָ֑ז וְשֹׁ֖ד עַל מִבְצָ֥ר יָבֽוֹא׃"
    },
    "10": {
      "verse_number": 10,
      "sort_number": 10,
      "text": "[AMO 5:10]",
      "word_count": 5,
      "hebrew": "שָׂנְא֥וּ בַשַּׁ֖עַר מוֹכִ֑יחַ וְדֹבֵ֥ר תָּמִ֖ים יְתָעֵֽבוּ׃"
    },
    "11": {
      "verse_number": 11,
      "sort_number": 11,
      "text": "[AMO 5:11]",
      "word_count": 5,
      "hebrew": "לָ֠כֵן יַ֣עַן בּוֹשַׁסְכֶ֞ם עַל דָּ֗ל וּמַשְׂאַת בַּר֙ תִּקְח֣וּ מִמֶּ֔נּוּ בָּתֵּ֥י גָזִ֛ית בְּנִיתֶ֖ם וְלֹא תֵ֣שְׁבוּ בָ֑ם כַּרְמֵי חֶ֣מֶד נְטַעְתֶּ֔ם וְלֹ֥א תִשְׁתּ֖וּ אֶת יֵינָֽם׃"
    },
    "12": {
      "verse_number": 12,
      "sort_number": 12,
      "text": "[AMO 5:12]",
      "word_count": 5,
      "hebrew": "כִּ֤י יָדַ֨עְתִּי֙ רַבִּ֣ים פִּשְׁעֵיכֶ֔ם וַעֲצֻמִ֖ים חַטֹּֽאתֵיכֶ֑ם צֹרְרֵ֤י צַדִּיק֙ לֹ֣קְחֵי כֹ֔פֶר וְאֶבְיוֹנִ֖ים בַּשַּׁ֥עַר הִטּֽוּ׃"
    },
    "13": {
      "verse_number": 13,
      "sort_number": 13,
      "text": "[AMO 5:13]",
      "word_count": 5,
      "hebrew": "לָכֵ֗ן הַמַּשְׂכִּ֛יל בָּעֵ֥ת הַהִ֖יא יִדֹּ֑ם כִּ֛י עֵ֥ת רָעָ֖ה הִֽיא׃"
    },
    "14": {
      "verse_number": 14,
      "sort_number": 14,
      "text": "[AMO 5:14]",
      "word_count": 5,
      "hebrew": "דִּרְשׁוּ ט֥וֹב וְאַל רָ֖ע לְמַ֣עַן תִּֽחְי֑וּ וִיהִי כֵ֞ן יְהוָ֧ה אֱלֹהֵֽי צְבָא֛וֹת אִתְּכֶ֖ם כַּאֲשֶׁ֥ר אֲמַרְתֶּֽם׃"
    },
    "15": {
      "verse_number": 15,
      "sort_number": 15,
      "text": "[AMO 5:15]",
      "word_count": 5,
      "hebrew": "שִׂנְאוּ רָע֙ וְאֶ֣הֱבוּ ט֔וֹב וְהַצִּ֥יגוּ בַשַּׁ֖עַר מִשְׁפָּ֑ט אוּלַ֗י יֶֽחֱנַ֛ן יְהוָ֥ה אֱלֹהֵֽי צְבָא֖וֹת שְׁאֵרִ֥ית יוֹסֵֽף׃"
    },
    "16": {
      "verse_number": 16,
      "sort_number": 16,
      "text": "[AMO 5:16]",
      "word_count": 5,
      "hebrew": "לָ֠כֵן כֹּֽה אָמַ֨ר יְהוָ֜ה אֱלֹהֵ֤י צְבָאוֹת֙ אֲדֹנָ֔י בְּכָל רְחֹב֣וֹת מִסְפֵּ֔ד וּבְכָל חוּצ֖וֹת יֹאמְר֣וּ הוֹ ה֑וֹ וְקָרְא֤וּ אִכָּר֙ אֶל אֵ֔בֶל וּמִסְפֵּ֖ד אֶל י֥וֹדְעֵי נֶֽהִי׃"
    },
    "17": {
      "verse_number": 17,
      "sort_number": 17,
      "text": "[AMO 5:17]",
      "word_count": 5,
      "hebrew": "וּבְכָל כְּרָמִ֖ים מִסְפֵּ֑ד כִּֽי אֶעֱבֹ֥ר בְּקִרְבְּךָ֖ אָמַ֥ר יְהוָֽה׃"
    },
    "18": {
      "verse_number": 18,
      "sort_number": 18,
      "text": "[AMO 5:18]",
      "word_count": 5,
      "hebrew": "ה֥וֹי הַמִּתְאַוִּ֖ים אֶת י֣וֹם יְהוָ֑ה לָמָּה זֶּ֥ה לָכֶ֛ם י֥וֹם יְהוָ֖ה הוּא חֹ֥שֶׁךְ וְלֹא אֽוֹר׃"
    },
    "19": {
      "verse_number": 19,
      "sort_number": 19,
      "text": "[AMO 5:19]",
      "word_count": 5,
      "hebrew": "כַּאֲשֶׁ֨ר יָנ֥וּס אִישׁ֙ מִפְּנֵ֣י הָאֲרִ֔י וּפְגָע֖וֹ הַדֹּ֑ב וּבָ֣א הַבַּ֔יִת וְסָמַ֤ךְ יָדוֹ֙ עַל הַקִּ֔יר וּנְשָׁכ֖וֹ הַנָּחָֽשׁ׃"
    },
    "20": {
      "verse_number": 20,
      "sort_number": 20,
      "text": "[AMO 5:20]",
      "word_count": 5,
      "hebrew": "הֲלֹא חֹ֛שֶׁךְ י֥וֹם יְהוָ֖ה וְלֹא א֑וֹר וְאָפֵ֖ל וְלֹא נֹ֥גַֽהּ לֽוֹ׃"
    },
    "21": {
      "verse_number": 21,
      "sort_number": 21,
      "text": "[AMO 5:21]",
      "word_count": 5,
      "hebrew": "שָׂנֵ֥אתִי מָאַ֖סְתִּי חַגֵּיכֶ֑ם וְלֹ֥א אָרִ֖יחַ בְּעַצְּרֹֽתֵיכֶֽם׃"
    },
    "22": {
      "verse_number": 22,
      "sort_number": 22,
      "text": "[AMO 5:22]",
      "word_count": 5,
      "hebrew": "כִּ֣י אִם תַּעֲלוּ לִ֥י עֹל֛וֹת וּמִנְחֹתֵיכֶ֖ם לֹ֣א אֶרְצֶ֑ה וְשֶׁ֥לֶם מְרִיאֵיכֶ֖ם לֹ֥א אַבִּֽיט׃"
    },
    "23": {
      "verse_number": 23,
      "sort_number": 23,
      "text": "[AMO 5:23]",
      "word_count": 5,
      "hebrew": "הָסֵ֥ר מֵעָלַ֖י הֲמ֣וֹן שִׁרֶ֑יךָ וְזִמְרַ֥ת נְבָלֶ֖יךָ לֹ֥א אֶשְׁמָֽע׃"
    },
    "24": {
      "verse_number": 24,
      "sort_number": 24,
      "text": "[AMO 5:24]",
      "word_count": 5,
      "hebrew": "וְיִגַּ֥ל כַּמַּ֖יִם מִשְׁפָּ֑ט וּצְדָקָ֖ה כְּנַ֥חַל אֵיתָֽן׃"
    },
    "25": {
      "verse_number": 25,
      "sort_number": 25,
      "text": "[AMO 5:25]",
      "word_count": 5,
      "hebrew": "הַזְּבָחִ֨ים וּמִנְחָ֜ה הִֽגַּשְׁתֶּם לִ֧י בַמִּדְבָּ֛ר אַרְבָּעִ֥ים שָׁנָ֖ה בֵּ֥ית יִשְׂרָאֵֽל׃"
    },
    "26": {
      "verse_number": 26,
      "sort_number": 26,
      "text": "[AMO 5:26]",
      "word_count": 5,
      "hebrew": "וּנְשָׂאתֶ֗ם אֵ֚ת סִכּ֣וּת מַלְכְּכֶ֔ם וְאֵ֖ת כִּיּ֣וּן צַלְמֵיכֶ֑ם כּוֹכַב֙ אֱלֹ֣הֵיכֶ֔ם אֲשֶׁ֥ר עֲשִׂיתֶ֖ם לָכֶֽם׃"
    },
    "27": {
      "verse_number": 27,
      "sort_number": 27,
      "text": "[AMO 5:27]",
      "word_count": 5,
      "hebrew": "וְהִגְלֵיתִ֥י אֶתְכֶ֖ם מֵהָ֣לְאָה לְדַמָּ֑שֶׂק אָמַ֛ר יְהוָ֥ה אֱלֹהֵֽי צְבָא֖וֹת שְׁמֽוֹ׃"
    }
  }
}