{
  "chapter_id": "DEUT_001",
  "chapter_key": "1",
  "chapter_number": 1,
  "sort_number": 1,
  "name": "1",
  "book_key": "DEUT",
  "testament": "Vetus_Testamentum",
  "section": "Pentateuchus",
  "verse_count": 46,
  "verses": {
    "1": {
      "verse_number": 1,
      "sort_number": 1,
      "text": "[DEUT 1:1]",
      "word_count": 5,
      "hebrew": "אֵ֣לֶּה הַדְּבָרִ֗ים אֲשֶׁ֨ר דִּבֶּ֤ר מֹשֶׁה֙ אֶל כָּל יִשְׂרָאֵ֔ל בְּעֵ֖בֶר הַיַּרְדֵּ֑ן בַּמִּדְבָּ֡ר בָּֽעֲרָבָה֩ מ֨וֹל ס֜וּף בֵּֽין פָּארָ֧ן וּבֵֽין תֹּ֛פֶל וְלָבָ֥ן וַחֲצֵרֹ֖ת וְדִ֥י זָהָֽב׃"
    },
    "2": {
      "verse_number": 2,
      "sort_number": 2,
      "text": "[DEUT 1:2]",
      "word_count": 5,
      "hebrew": "אַחַ֨ד עָשָׂ֥ר יוֹם֙ מֵֽחֹרֵ֔ב דֶּ֖רֶךְ הַר שֵׂעִ֑יר עַ֖ד קָדֵ֥שׁ בַּרְנֵֽעַ׃"
    },
    "3": {
      "verse_number": 3,
      "sort_number": 3,
      "text": "[DEUT 1:3]",
      "word_count": 5,
      "hebrew": "וַיְהִי֙ בְּאַרְבָּעִ֣ים שָׁנָ֔ה בְּעַשְׁתֵּֽי עָשָׂ֥ר חֹ֖דֶשׁ בְּאֶחָ֣ד לַחֹ֑דֶשׁ דִּבֶּ֤ר מֹשֶׁה֙ אֶל בְּנֵ֣י יִשְׂרָאֵ֔ל כְּ֠כֹל אֲשֶׁ֨ר צִוָּ֧ה יְהוָ֛ה אֹת֖וֹ אֲלֵהֶֽם׃"
    },
    "4": {
      "verse_number": 4,
      "sort_number": 4,
      "text": "[DEUT 1:4]",
      "word_count": 5,
      "hebrew": "אַחֲרֵ֣י הַכֹּת֗וֹ אֵ֚ת סִיחֹן֙ מֶ֣לֶךְ הָֽאֱמֹרִ֔י אֲשֶׁ֥ר יוֹשֵׁ֖ב בְּחֶשְׁבּ֑וֹן וְאֵ֗ת ע֚וֹג מֶ֣לֶךְ הַבָּשָׁ֔ן אֲשֶׁר יוֹשֵׁ֥ב בְּעַשְׁתָּרֹ֖ת בְּאֶדְרֶֽעִי׃"
    },
    "5": {
      "verse_number": 5,
      "sort_number": 5,
      "text": "[DEUT 1:5]",
      "word_count": 5,
      "hebrew": "בְּעֵ֥בֶר הַיַּרְדֵּ֖ן בְּאֶ֣רֶץ מוֹאָ֑ב הוֹאִ֣יל מֹשֶׁ֔ה בֵּאֵ֛ר אֶת הַתּוֹרָ֥ה הַזֹּ֖את לֵאמֹֽר׃"
    },
    "6": {
      "verse_number": 6,
      "sort_number": 6,
      "text": "[DEUT 1:6]",
      "word_count": 5,
      "hebrew": "יְהוָ֧ה אֱלֹהֵ֛ינוּ דִּבֶּ֥ר אֵלֵ֖ינוּ בְּחֹרֵ֣ב לֵאמֹ֑ר רַב לָכֶ֥ם שֶׁ֖בֶת בָּהָ֥ר הַזֶּֽה׃"
    },
    "7": {
      "verse_number": 7,
      "sort_number": 7,
      "text": "[DEUT 1:7]",
      "word_count": 5,
      "hebrew": "פְּנ֣וּ וּסְע֣וּ לָכֶ֗ם וּבֹ֨אוּ הַ֥ר הָֽאֱמֹרִי֮ וְאֶל כָּל שְׁכֵנָיו֒ בָּעֲרָבָ֥ה בָהָ֛ר וּבַשְּׁפֵלָ֥ה וּבַנֶּ֖גֶב וּבְח֣וֹף הַיָּ֑ם אֶ֤רֶץ הַֽכְּנַעֲנִי֙ וְהַלְּבָנ֔וֹן עַד הַנָּהָ֥ר הַגָּדֹ֖ל נְהַר פְּרָֽת׃"
    },
    "8": {
      "verse_number": 8,
      "sort_number": 8,
      "text": "[DEUT 1:8]",
      "word_count": 5,
      "hebrew": "רְאֵ֛ה נָתַ֥תִּי לִפְנֵיכֶ֖ם אֶת הָאָ֑רֶץ בֹּ֚אוּ וּרְשׁ֣וּ אֶת הָאָ֔רֶץ אֲשֶׁ֣ר נִשְׁבַּ֣ע יְ֠הוָה לַאֲבֹ֨תֵיכֶ֜ם לְאַבְרָהָ֨ם לְיִצְחָ֤ק וּֽלְיַעֲקֹב֙ לָתֵ֣ת לָהֶ֔ם וּלְזַרְעָ֖ם אַחֲרֵיהֶֽם׃"
    },
    "9": {
      "verse_number": 9,
      "sort_number": 9,
      "text": "[DEUT 1:9]",
      "word_count": 5,
      "hebrew": "וָאֹמַ֣ר אֲלֵכֶ֔ם בָּעֵ֥ת הַהִ֖וא לֵאמֹ֑ר לֹא אוּכַ֥ל לְבַדִּ֖י שְׂאֵ֥ת אֶתְכֶֽם׃"
    },
    "10": {
      "verse_number": 10,
      "sort_number": 10,
      "text": "[DEUT 1:10]",
      "word_count": 5,
      "hebrew": "יְהוָ֥ה אֱלֹהֵיכֶ֖ם הִרְבָּ֣ה אֶתְכֶ֑ם וְהִנְּכֶ֣ם הַיּ֔וֹם כְּכוֹכְבֵ֥י הַשָּׁמַ֖יִם לָרֹֽב׃"
    },
    "11": {
      "verse_number": 11,
      "sort_number": 11,
      "text": "[DEUT 1:11]",
      "word_count": 5,
      "hebrew": "יְהוָ֞ה אֱלֹהֵ֣י אֲבֽוֹתֵכֶ֗ם יֹסֵ֧ף עֲלֵיכֶ֛ם כָּכֶ֖ם אֶ֣לֶף פְּעָמִ֑ים וִיבָרֵ֣ךְ אֶתְכֶ֔ם כַּאֲשֶׁ֖ר דִּבֶּ֥ר לָכֶֽם׃"
    },
    "12": {
      "verse_number": 12,
      "sort_number": 12,
      "text": "[DEUT 1:12]",
      "word_count": 5,
      "hebrew": "אֵיכָ֥ה אֶשָּׂ֖א לְבַדִּ֑י טָרְחֲכֶ֥ם וּמַֽשַּׂאֲכֶ֖ם וְרִֽיבְכֶֽם׃"
    },
    "13": {
      "verse_number": 13,
      "sort_number": 13,
      "text": "[DEUT 1:13]",
      "word_count": 5,
      "hebrew": "הָב֣וּ לָ֠כֶם אֲנָשִׁ֨ים חֲכָמִ֧ים וּנְבֹנִ֛ים וִידֻעִ֖ים לְשִׁבְטֵיכֶ֑ם וַאֲשִׂימֵ֖ם בְּרָאשֵׁיכֶֽם׃"
    },
    "14": {
      "verse_number": 14,
      "sort_number": 14,
      "text": "[DEUT 1:14]",
      "word_count": 5,
      "hebrew": "וַֽתַּעֲנ֖וּ אֹתִ֑י וַתֹּ֣אמְר֔וּ טֽוֹב הַדָּבָ֥ר אֲשֶׁר דִּבַּ֖רְתָּ לַעֲשֽׂוֹת׃"
    },
    "15": {
      "verse_number": 15,
      "sort_number": 15,
      "text": "[DEUT 1:15]",
      "word_count": 5,
      "hebrew": "וָאֶקַּ֞ח אֶת רָאשֵׁ֣י שִׁבְטֵיכֶ֗ם אֲנָשִׁ֤ים חֲכָמִים֙ וִֽידֻעִ֔ים וָאֶתֵּ֥ן אֹתָ֛ם רָאשִׁ֖ים עֲלֵיכֶ֑ם שָׂרֵ֨י אֲלָפִ֜ים וְשָׂרֵ֣י מֵא֗וֹת וְשָׂרֵ֤י חֲמִשִּׁים֙ וְשָׂרֵ֣י עֲשָׂרֹ֔ת וְשֹׁטְרִ֖ים לְשִׁבְטֵיכֶֽם׃"
    },
    "16": {
      "verse_number": 16,
      "sort_number": 16,
      "text": "[DEUT 1:16]",
      "word_count": 5,
      "hebrew": "וָאֲצַוֶּה֙ אֶת שֹׁ֣פְטֵיכֶ֔ם בָּעֵ֥ת הַהִ֖וא לֵאמֹ֑ר שָׁמֹ֤עַ בֵּין אֲחֵיכֶם֙ וּשְׁפַטְתֶּ֣ם צֶ֔דֶק בֵּֽין אִ֥ישׁ וּבֵין אָחִ֖יו וּבֵ֥ין גֵּרֽוֹ׃"
    },
    "17": {
      "verse_number": 17,
      "sort_number": 17,
      "text": "[DEUT 1:17]",
      "word_count": 5,
      "hebrew": "לֹֽא תַכִּ֨ירוּ פָנִ֜ים בַּמִּשְׁפָּ֗ט כַּקָּטֹ֤ן כַּגָּדֹל֙ תִּשְׁמָע֔וּן לֹ֤א תָג֨וּרוּ֙ מִפְּנֵי אִ֔ישׁ כִּ֥י הַמִּשְׁפָּ֖ט לֵאלֹהִ֣ים ה֑וּא וְהַדָּבָר֙ אֲשֶׁ֣ר יִקְשֶׁ֣ה מִכֶּ֔ם תַּקְרִב֥וּן אֵלַ֖י וּשְׁמַעְתִּֽיו׃"
    },
    "18": {
      "verse_number": 18,
      "sort_number": 18,
      "text": "[DEUT 1:18]",
      "word_count": 5,
      "hebrew": "וָאֲצַוֶּ֥ה אֶתְכֶ֖ם בָּעֵ֣ת הַהִ֑וא אֵ֥ת כָּל הַדְּבָרִ֖ים אֲשֶׁ֥ר תַּעֲשֽׂוּן׃"
    },
    "19": {
      "verse_number": 19,
      "sort_number": 19,
      "text": "[DEUT 1:19]",
      "word_count": 5,
      "hebrew": "וַנִּסַּ֣ע מֵחֹרֵ֗ב וַנֵּ֡לֶךְ אֵ֣ת כָּל הַמִּדְבָּ֣ר הַגָּדוֹל֩ וְהַנּוֹרָ֨א הַה֜וּא אֲשֶׁ֣ר רְאִיתֶ֗ם דֶּ֚רֶךְ הַ֣ר הָֽאֱמֹרִ֔י כַּאֲשֶׁ֥ר צִוָּ֛ה יְהוָ֥ה אֱלֹהֵ֖ינוּ אֹתָ֑נוּ וַנָּבֹ֕א עַ֖ד קָדֵ֥שׁ בַּרְנֵֽעַ׃"
    },
    "20": {
      "verse_number": 20,
      "sort_number": 20,
      "text": "[DEUT 1:20]",
      "word_count": 5,
      "hebrew": "וָאֹמַ֖ר אֲלֵכֶ֑ם בָּאתֶם֙ עַד הַ֣ר הָאֱמֹרִ֔י אֲשֶׁר יְהוָ֥ה אֱלֹהֵ֖ינוּ נֹתֵ֥ן לָֽנוּ׃"
    },
    "21": {
      "verse_number": 21,
      "sort_number": 21,
      "text": "[DEUT 1:21]",
      "word_count": 5,
      "hebrew": "רְ֠אֵה נָתַ֨ן יְהוָ֧ה אֱלֹהֶ֛יךָ לְפָנֶ֖יךָ אֶת הָאָ֑רֶץ עֲלֵ֣ה רֵ֗שׁ כַּאֲשֶׁר֩ דִּבֶּ֨ר יְהוָ֜ה אֱלֹהֵ֤י אֲבֹתֶ֨יךָ֙ לָ֔ךְ אַל תִּירָ֖א וְאַל תֵּחָֽת׃"
    },
    "22": {
      "verse_number": 22,
      "sort_number": 22,
      "text": "[DEUT 1:22]",
      "word_count": 5,
      "hebrew": "וַתִּקְרְב֣וּן אֵלַי֮ כֻּלְּכֶם֒ וַתֹּאמְר֗וּ נִשְׁלְחָ֤ה אֲנָשִׁים֙ לְפָנֵ֔ינוּ וְיַחְפְּרוּ לָ֖נוּ אֶת הָאָ֑רֶץ וְיָשִׁ֤בוּ אֹתָ֨נוּ֙ דָּבָ֔ר אֶת הַדֶּ֨רֶךְ֙ אֲשֶׁ֣ר נַעֲלֶה בָּ֔הּ וְאֵת֙ הֶֽעָרִ֔ים אֲשֶׁ֥ר נָבֹ֖א אֲלֵיהֶֽן׃"
    },
    "23": {
      "verse_number": 23,
      "sort_number": 23,
      "text": "[DEUT 1:23]",
      "word_count": 5,
      "hebrew": "וַיִּיטַ֥ב בְּעֵינַ֖י הַדָּבָ֑ר וָאֶקַּ֤ח מִכֶּם֙ שְׁנֵ֣ים עָשָׂ֣ר אֲנָשִׁ֔ים אִ֥ישׁ אֶחָ֖ד לַשָּֽׁבֶט׃"
    },
    "24": {
      "verse_number": 24,
      "sort_number": 24,
      "text": "[DEUT 1:24]",
      "word_count": 5,
      "hebrew": "וַיִּפְנוּ֙ וַיַּעֲל֣וּ הָהָ֔רָה וַיָּבֹ֖אוּ עַד נַ֣חַל אֶשְׁכֹּ֑ל וַֽיְרַגְּל֖וּ אֹתָֽהּ׃"
    },
    "25": {
      "verse_number": 25,
      "sort_number": 25,
      "text": "[DEUT 1:25]",
      "word_count": 5,
      "hebrew": "וַיִּקְח֤וּ בְיָדָם֙ מִפְּרִ֣י הָאָ֔רֶץ וַיּוֹרִ֖דוּ אֵלֵ֑ינוּ וַיָּשִׁ֨בוּ אֹתָ֤נוּ דָבָר֙ וַיֹּ֣אמְר֔וּ טוֹבָ֣ה הָאָ֔רֶץ אֲשֶׁר יְהוָ֥ה אֱלֹהֵ֖ינוּ נֹתֵ֥ן לָֽנוּ׃"
    },
    "26": {
      "verse_number": 26,
      "sort_number": 26,
      "text": "[DEUT 1:26]",
      "word_count": 5,
      "hebrew": "וְלֹ֥א אֲבִיתֶ֖ם לַעֲלֹ֑ת וַתַּמְר֕וּ אֶת פִּ֥י יְהוָ֖ה אֱלֹהֵיכֶֽם׃"
    },
    "27": {
      "verse_number": 27,
      "sort_number": 27,
      "text": "[DEUT 1:27]",
      "word_count": 5,
      "hebrew": "וַתֵּרָגְנ֤וּ בְאָהֳלֵיכֶם֙ וַתֹּ֣אמְר֔וּ בְּשִׂנְאַ֤ת יְהוָה֙ אֹתָ֔נוּ הוֹצִיאָ֖נוּ מֵאֶ֣רֶץ מִצְרָ֑יִם לָתֵ֥ת אֹתָ֛נוּ בְּיַ֥ד הָאֱמֹרִ֖י לְהַשְׁמִידֵֽנוּ׃"
    },
    "28": {
      "verse_number": 28,
      "sort_number": 28,
      "text": "[DEUT 1:28]",
      "word_count": 5,
      "hebrew": "אָנָ֣ה אֲנַ֣חְנוּ עֹלִ֗ים אַחֵינוּ֩ הֵמַ֨סּוּ אֶת לְבָבֵ֜נוּ לֵאמֹ֗ר עַ֣ם גָּד֤וֹל וָרָם֙ מִמֶּ֔נּוּ עָרִ֛ים גְּדֹלֹ֥ת וּבְצוּרֹ֖ת בַּשָּׁמָ֑יִם וְגַם בְּנֵ֥י עֲנָקִ֖ים רָאִ֥ינוּ שָֽׁם׃"
    },
    "29": {
      "verse_number": 29,
      "sort_number": 29,
      "text": "[DEUT 1:29]",
      "word_count": 5,
      "hebrew": "וָאֹמַ֖ר אֲלֵכֶ֑ם לֹא תַֽעַרְצ֥וּן וְֽלֹא תִֽירְא֖וּן מֵהֶֽם׃"
    },
    "30": {
      "verse_number": 30,
      "sort_number": 30,
      "text": "[DEUT 1:30]",
      "word_count": 5,
      "hebrew": "יְהוָ֤ה אֱלֹֽהֵיכֶם֙ הַהֹלֵ֣ךְ לִפְנֵיכֶ֔ם ה֖וּא יִלָּחֵ֣ם לָכֶ֑ם כְּ֠כֹל אֲשֶׁ֨ר עָשָׂ֧ה אִתְּכֶ֛ם בְּמִצְרַ֖יִם לְעֵינֵיכֶֽם׃"
    },
    "31": {
      "verse_number": 31,
      "sort_number": 31,
      "text": "[DEUT 1:31]",
      "word_count": 5,
      "hebrew": "וּבַמִּדְבָּר֙ אֲשֶׁ֣ר רָאִ֔יתָ אֲשֶׁ֤ר נְשָׂאֲךָ֙ יְהוָ֣ה אֱלֹהֶ֔יךָ כַּאֲשֶׁ֥ר יִשָּׂא אִ֖ישׁ אֶת בְּנ֑וֹ בְּכָל הַדֶּ֨רֶךְ֙ אֲשֶׁ֣ר הֲלַכְתֶּ֔ם עַד בֹּאֲכֶ֖ם עַד הַמָּק֥וֹם הַזֶּֽה׃"
    },
    "32": {
      "verse_number": 32,
      "sort_number": 32,
      "text": "[DEUT 1:32]",
      "word_count": 5,
      "hebrew": "וּבַדָּבָ֖ר הַזֶּ֑ה אֵֽינְכֶם֙ מַאֲמִינִ֔ם בַּיהוָ֖ה אֱלֹהֵיכֶֽם׃"
    },
    "33": {
      "verse_number": 33,
      "sort_number": 33,
      "text": "[DEUT 1:33]",
      "word_count": 5,
      "hebrew": "הַהֹלֵ֨ךְ לִפְנֵיכֶ֜ם בַּדֶּ֗רֶךְ לָת֥וּר לָכֶ֛ם מָק֖וֹם לַֽחֲנֹֽתְכֶ֑ם בָּאֵ֣שׁ לַ֗יְלָה לַרְאֹֽתְכֶם֙ בַּדֶּ֨רֶךְ֙ אֲשֶׁ֣ר תֵּֽלְכוּ בָ֔הּ וּבֶעָנָ֖ן יוֹמָֽם׃"
    },
    "34": {
      "verse_number": 34,
      "sort_number": 34,
      "text": "[DEUT 1:34]",
      "word_count": 5,
      "hebrew": "וַיִּשְׁמַ֥ע יְהוָ֖ה אֶת ק֣וֹל דִּבְרֵיכֶ֑ם וַיִּקְצֹ֖ף וַיִּשָּׁבַ֥ע לֵאמֹֽר׃"
    },
    "35": {
      "verse_number": 35,
      "sort_number": 35,
      "text": "[DEUT 1:35]",
      "word_count": 5,
      "hebrew": "אִם יִרְאֶ֥ה אִישׁ֙ בָּאֲנָשִׁ֣ים הָאֵ֔לֶּה הַדּ֥וֹר הָרָ֖ע הַזֶּ֑ה אֵ֚ת הָאָ֣רֶץ הַטּוֹבָ֔ה אֲשֶׁ֣ר נִשְׁבַּ֔עְתִּי לָתֵ֖ת לַאֲבֹתֵיכֶֽם׃"
    },
    "36": {
      "verse_number": 36,
      "sort_number": 36,
      "text": "[DEUT 1:36]",
      "word_count": 5,
      "hebrew": "זֽוּלָתִ֞י כָּלֵ֤ב בֶּן יְפֻנֶּה֙ ה֣וּא יִרְאֶ֔נָּה וְלֽוֹ אֶתֵּ֧ן אֶת הָאָ֛רֶץ אֲשֶׁ֥ר דָּֽרַךְ בָּ֖הּ וּלְבָנָ֑יו יַ֕עַן אֲשֶׁ֥ר מִלֵּ֖א אַחֲרֵ֥י יְהוָֽה׃"
    },
    "37": {
      "verse_number": 37,
      "sort_number": 37,
      "text": "[DEUT 1:37]",
      "word_count": 5,
      "hebrew": "גַּם בִּי֙ הִתְאַנַּ֣ף יְהוָ֔ה בִּגְלַלְכֶ֖ם לֵאמֹ֑ר גַּם אַתָּ֖ה לֹא תָבֹ֥א שָֽׁם׃"
    },
    "38": {
      "verse_number": 38,
      "sort_number": 38,
      "text": "[DEUT 1:38]",
      "word_count": 5,
      "hebrew": "יְהוֹשֻׁ֤עַ בִּן נוּן֙ הָעֹמֵ֣ד לְפָנֶ֔יךָ ה֖וּא יָ֣בֹא שָׁ֑מָּה אֹת֣וֹ חַזֵּ֔ק כִּי ה֖וּא יַנְחִלֶ֥נָּה אֶת יִשְׂרָאֵֽל׃"
    },
    "39": {
      "verse_number": 39,
      "sort_number": 39,
      "text": "[DEUT 1:39]",
      "word_count": 5,
      "hebrew": "וְטַפְּכֶם֩ אֲשֶׁ֨ר אֲמַרְתֶּ֜ם לָבַ֣ז יִהְיֶ֗ה וּ֠בְנֵיכֶם אֲשֶׁ֨ר לֹא יָדְע֤וּ הַיּוֹם֙ ט֣וֹב וָרָ֔ע הֵ֖מָּה יָבֹ֣אוּ שָׁ֑מָּה וְלָהֶ֣ם אֶתְּנֶ֔נָּה וְהֵ֖ם יִירָשֽׁוּהָּ׃"
    },
    "40": {
      "verse_number": 40,
      "sort_number": 40,
      "text": "[DEUT 1:40]",
      "word_count": 5,
      "hebrew": "וְאַתֶּ֖ם פְּנ֣וּ לָכֶ֑ם וּסְע֥וּ הַמִּדְבָּ֖רָה דֶּ֥רֶךְ יַם סֽוּף׃"
    },
    "41": {
      "verse_number": 41,
      "sort_number": 41,
      "text": "[DEUT 1:41]",
      "word_count": 5,
      "hebrew": "וַֽתַּעֲנ֣וּ וַתֹּאמְר֣וּ אֵלַ֗י חָטָאנוּ֮ לַֽיהוָה֒ אֲנַ֤חְנוּ נַעֲלֶה֙ וְנִלְחַ֔מְנוּ כְּכֹ֥ל אֲשֶׁר צִוָּ֖נוּ יְהוָ֣ה אֱלֹהֵ֑ינוּ וַֽתַּחְגְּר֗וּ אִ֚ישׁ אֶת כְּלֵ֣י מִלְחַמְתּ֔וֹ וַתָּהִ֖ינוּ לַעֲלֹ֥ת הָהָֽרָה׃"
    },
    "42": {
      "verse_number": 42,
      "sort_number": 42,
      "text": "[DEUT 1:42]",
      "word_count": 5,
      "hebrew": "וַיֹּ֨אמֶר יְהוָ֜ה אֵלַ֗י אֱמֹ֤ר לָהֶם֙ לֹ֤א תַֽעֲלוּ֙ וְלֹא תִלָּ֣חֲמ֔וּ כִּ֥י אֵינֶ֖נִּי בְּקִרְבְּכֶ֑ם וְלֹא֙ תִּנָּֽגְפ֔וּ לִפְנֵ֖י אֹיְבֵיכֶֽם׃"
    },
    "43": {
      "verse_number": 43,
      "sort_number": 43,
      "text": "[DEUT 1:43]",
      "word_count": 5,
      "hebrew": "וָאֲדַבֵּ֥ר אֲלֵיכֶ֖ם וְלֹ֣א שְׁמַעְתֶּ֑ם וַתַּמְרוּ֙ אֶת פִּ֣י יְהוָ֔ה וַתָּזִ֖דוּ וַתַּעֲל֥וּ הָהָֽרָה׃"
    },
    "44": {
      "verse_number": 44,
      "sort_number": 44,
      "text": "[DEUT 1:44]",
      "word_count": 5,
      "hebrew": "וַיֵּצֵ֨א הָאֱמֹרִ֜י הַיֹּשֵׁ֨ב בָּהָ֤ר הַהוּא֙ לִקְרַאתְכֶ֔ם וַיִּרְדְּפ֣וּ אֶתְכֶ֔ם כַּאֲשֶׁ֥ר תַּעֲשֶׂ֖ינָה הַדְּבֹרִ֑ים וַֽיַּכְּת֥וּ אֶתְכֶ֛ם בְּשֵׂעִ֖יר עַד חָרְמָֽה׃"
    },
    "45": {
      "verse_number": 45,
      "sort_number": 45,
      "text": "[DEUT 1:45]",
      "word_count": 5,
      "hebrew": "וַתָּשֻׁ֥בוּ וַתִּבְכּ֖וּ לִפְנֵ֣י יְהוָ֑ה וְלֹֽא שָׁמַ֤ע יְהוָה֙ בְּקֹ֣לְכֶ֔ם וְלֹ֥א הֶאֱזִ֖ין אֲלֵיכֶֽם׃"
    },
    "46": {
      "verse_number": 46,
      "sort_number": 46,
      "text": "[DEUT 1:46]",
      "word_count": 5,
      "hebrew": "וַתֵּשְׁב֥וּ בְקָדֵ֖שׁ יָמִ֣ים רַבִּ֑ים כַּיָּמִ֖ים אֲשֶׁ֥ר יְשַׁבְתֶּֽם׃"
    }
  }
}