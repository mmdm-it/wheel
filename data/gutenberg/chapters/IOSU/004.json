{
  "chapter_id": "IOSU_004",
  "chapter_key": "4",
  "chapter_number": 4,
  "sort_number": 4,
  "name": "4",
  "book_key": "IOSU",
  "testament": "Vetus_Testamentum",
  "section": "Libri_Historici_et_Novellae_Biblicae",
  "verse_count": 24,
  "verses": {
    "1": {
      "verse_number": 1,
      "sort_number": 1,
      "text": "[IOSU 4:1]",
      "word_count": 5,
      "hebrew": "וַיְהִי֙ כַּאֲשֶׁר תַּ֣מּוּ כָל הַגּ֔וֹי לַעֲב֖וֹר אֶת הַיַּרְדֵּ֑ן וַיֹּ֣אמֶר יְהוָ֔ה אֶל יְהוֹשֻׁ֖עַ לֵאמֹֽר׃"
    },
    "2": {
      "verse_number": 2,
      "sort_number": 2,
      "text": "[IOSU 4:2]",
      "word_count": 5,
      "hebrew": "קְח֤וּ לָכֶם֙ מִן הָעָ֔ם שְׁנֵ֥ים עָשָׂ֖ר אֲנָשִׁ֑ים אִישׁ אֶחָ֥ד אִישׁ אֶחָ֖ד מִשָּֽׁבֶט׃"
    },
    "3": {
      "verse_number": 3,
      "sort_number": 3,
      "text": "[IOSU 4:3]",
      "word_count": 5,
      "hebrew": "וְצַוּ֣וּ אוֹתָם֮ לֵאמֹר֒ שְׂאֽוּ לָכֶ֨ם מִזֶּ֜ה מִתּ֣וֹךְ הַיַּרְדֵּ֗ן מִמַּצַּב֙ רַגְלֵ֣י הַכֹּהֲנִ֔ים הָכִ֖ין שְׁתֵּים עֶשְׂרֵ֣ה אֲבָנִ֑ים וְהַעֲבַרְתֶּ֤ם אוֹתָם֙ עִמָּכֶ֔ם וְהִנַּחְתֶּ֣ם אוֹתָ֔ם בַּמָּל֕וֹן אֲשֶׁר תָּלִ֥ינוּ ב֖וֹ הַלָּֽיְלָה׃"
    },
    "4": {
      "verse_number": 4,
      "sort_number": 4,
      "text": "[IOSU 4:4]",
      "word_count": 5,
      "hebrew": "וַיִּקְרָ֣א יְהוֹשֻׁ֗עַ אֶל שְׁנֵ֤ים הֶֽעָשָׂר֙ אִ֔ישׁ אֲשֶׁ֥ר הֵכִ֖ין מִבְּנֵ֣י יִשְׂרָאֵ֑ל אִישׁ אֶחָ֥ד אִישׁ אֶחָ֖ד מִשָּֽׁבֶט׃"
    },
    "5": {
      "verse_number": 5,
      "sort_number": 5,
      "text": "[IOSU 4:5]",
      "word_count": 5,
      "hebrew": "וַיֹּ֤אמֶר לָהֶם֙ יְהוֹשֻׁ֔עַ עִ֠בְרוּ לִפְנֵ֨י אֲר֧וֹן יְהוָ֛ה אֱלֹֽהֵיכֶ֖ם אֶל תּ֣וֹךְ הַיַּרְדֵּ֑ן וְהָרִ֨ימוּ לָכֶ֜ם אִ֣ישׁ אֶ֤בֶן אַחַת֙ עַל שִׁכְמ֔וֹ לְמִסְפַּ֖ר שִׁבְטֵ֥י בְנֵי יִשְׂרָאֵֽל׃"
    },
    "6": {
      "verse_number": 6,
      "sort_number": 6,
      "text": "[IOSU 4:6]",
      "word_count": 5,
      "hebrew": "לְמַ֗עַן תִּֽהְיֶ֛ה זֹ֥את א֖וֹת בְּקִרְבְּכֶ֑ם כִּֽי יִשְׁאָל֨וּן בְּנֵיכֶ֤ם מָחָר֙ לֵאמֹ֔ר מָ֛ה הָאֲבָנִ֥ים הָאֵ֖לֶּה לָכֶֽם׃"
    },
    "7": {
      "verse_number": 7,
      "sort_number": 7,
      "text": "[IOSU 4:7]",
      "word_count": 5,
      "hebrew": "וַאֲמַרְתֶּ֣ם לָהֶ֗ם אֲשֶׁ֨ר נִכְרְת֜וּ מֵימֵ֤י הַיַּרְדֵּן֙ מִפְּנֵי֙ אֲר֣וֹן בְּרִית יְהוָ֔ה בְּעָבְרוֹ֙ בַּיַּרְדֵּ֔ן נִכְרְת֖וּ מֵ֣י הַיַּרְדֵּ֑ן וְ֠הָיוּ הָאֲבָנִ֨ים הָאֵ֧לֶּה לְזִכָּר֛וֹן לִבְנֵ֥י יִשְׂרָאֵ֖ל עַד עוֹלָֽם׃"
    },
    "8": {
      "verse_number": 8,
      "sort_number": 8,
      "text": "[IOSU 4:8]",
      "word_count": 5,
      "hebrew": "וַיַּעֲשׂוּ כֵ֣ן בְּנֵי יִשְׂרָאֵ֘ל כַּאֲשֶׁ֣ר צִוָּ֣ה יְהוֹשֻׁעַ֒ וַיִּשְׂא֡וּ שְׁתֵּֽי עֶשְׂרֵ֨ה אֲבָנִ֜ים מִתּ֣וֹךְ הַיַּרְדֵּ֗ן כַּאֲשֶׁ֨ר דִּבֶּ֤ר יְהוָה֙ אֶל יְהוֹשֻׁ֔עַ לְמִסְפַּ֖ר שִׁבְטֵ֣י בְנֵֽי יִשְׂרָאֵ֑ל וַיַּעֲבִר֤וּם עִמָּם֙ אֶל הַמָּל֔וֹן וַיַּנִּח֖וּם שָֽׁם׃"
    },
    "9": {
      "verse_number": 9,
      "sort_number": 9,
      "text": "[IOSU 4:9]",
      "word_count": 5,
      "hebrew": "וּשְׁתֵּ֧ים עֶשְׂרֵ֣ה אֲבָנִ֗ים הֵקִ֣ים יְהוֹשֻׁעַ֮ בְּת֣וֹךְ הַיַּרְדֵּן֒ תַּ֗חַת מַצַּב֙ רַגְלֵ֣י הַכֹּהֲנִ֔ים נֹשְׂאֵ֖י אֲר֣וֹן הַבְּרִ֑ית וַיִּ֣הְיוּ שָׁ֔ם עַ֖ד הַיּ֥וֹם הַזֶּֽה׃"
    },
    "10": {
      "verse_number": 10,
      "sort_number": 10,
      "text": "[IOSU 4:10]",
      "word_count": 5,
      "hebrew": "וְהַכֹּהֲנִ֞ים נֹשְׂאֵ֣י הָאָר֗וֹן עֹמְדִים֮ בְּת֣וֹךְ הַיַּרְדֵּן֒ עַ֣ד תֹּ֣ם כָּֽל הַ֠דָּבָר אֲשֶׁר צִוָּ֨ה יְהוָ֤ה אֶת יְהוֹשֻׁ֨עַ֙ לְדַבֵּ֣ר אֶל הָעָ֔ם כְּכֹ֛ל אֲשֶׁר צִוָּ֥ה מֹשֶׁ֖ה אֶת יְהוֹשֻׁ֑עַ וַיְמַהֲר֥וּ הָעָ֖ם וַֽיַּעֲבֹֽרוּ׃"
    },
    "11": {
      "verse_number": 11,
      "sort_number": 11,
      "text": "[IOSU 4:11]",
      "word_count": 5,
      "hebrew": "וַיְהִ֛י כַּֽאֲשֶׁר תַּ֥ם כָּל הָעָ֖ם לַֽעֲב֑וֹר וַיַּעֲבֹ֧ר אֲרוֹן יְהוָ֛ה וְהַכֹּהֲנִ֖ים לִפְנֵ֥י הָעָֽם׃"
    },
    "12": {
      "verse_number": 12,
      "sort_number": 12,
      "text": "[IOSU 4:12]",
      "word_count": 5,
      "hebrew": "וַ֠יַּעַבְרוּ בְּנֵי רְאוּבֵ֨ן וּבְנֵי גָ֜ד וַחֲצִ֨י שֵׁ֤בֶט הַֽמְנַשֶּׁה֙ חֲמֻשִׁ֔ים לִפְנֵ֖י בְּנֵ֣י יִשְׂרָאֵ֑ל כַּאֲשֶׁ֛ר דִּבֶּ֥ר אֲלֵיהֶ֖ם מֹשֶֽׁה׃"
    },
    "13": {
      "verse_number": 13,
      "sort_number": 13,
      "text": "[IOSU 4:13]",
      "word_count": 5,
      "hebrew": "כְּאַרְבָּעִ֥ים אֶ֖לֶף חֲלוּצֵ֣י הַצָּבָ֑א עָבְר֞וּ לִפְנֵ֤י יְהוָה֙ לַמִּלְחָמָ֔ה אֶ֖ל עַֽרְב֥וֹת יְרִיחֽוֹ׃"
    },
    "14": {
      "verse_number": 14,
      "sort_number": 14,
      "text": "[IOSU 4:14]",
      "word_count": 5,
      "hebrew": "בַּיּ֣וֹם הַה֗וּא גִּדַּ֤ל יְהוָה֙ אֶת יְהוֹשֻׁ֔עַ בְּעֵינֵ֖י כָּל יִשְׂרָאֵ֑ל וַיִּֽרְא֣וּ אֹת֔וֹ כַּאֲשֶׁ֛ר יָרְא֥וּ אֶת מֹשֶׁ֖ה כָּל יְמֵ֥י חַיָּֽיו׃"
    },
    "15": {
      "verse_number": 15,
      "sort_number": 15,
      "text": "[IOSU 4:15]",
      "word_count": 5,
      "hebrew": "וַיֹּ֣אמֶר יְהוָ֔ה אֶל יְהוֹשֻׁ֖עַ לֵאמֹֽר׃"
    },
    "16": {
      "verse_number": 16,
      "sort_number": 16,
      "text": "[IOSU 4:16]",
      "word_count": 5,
      "hebrew": "צַוֵּה֙ אֶת הַכֹּ֣הֲנִ֔ים נֹשְׂאֵ֖י אֲר֣וֹן הָעֵד֑וּת וְיַעֲל֖וּ מִן הַיַּרְדֵּֽן׃"
    },
    "17": {
      "verse_number": 17,
      "sort_number": 17,
      "text": "[IOSU 4:17]",
      "word_count": 5,
      "hebrew": "וַיְצַ֣ו יְהוֹשֻׁ֔עַ אֶת הַכֹּהֲנִ֖ים לֵאמֹ֑ר עֲל֖וּ מִן הַיַּרְדֵּֽן׃"
    },
    "18": {
      "verse_number": 18,
      "sort_number": 18,
      "text": "[IOSU 4:18]",
      "word_count": 5,
      "hebrew": "וַ֠יְהִי בעלות כַּעֲל֨וֹת הַכֹּהֲנִ֜ים נֹשְׂאֵ֨י אֲר֤וֹן בְּרִית יְהוָה֙ מִתּ֣וֹךְ הַיַּרְדֵּ֔ן נִתְּק֗וּ כַּפּוֹת֙ רַגְלֵ֣י הַכֹּהֲנִ֔ים אֶ֖ל הֶחָרָבָ֑ה וַיָּשֻׁ֤בוּ מֵֽי הַיַּרְדֵּן֙ לִמְקוֹמָ֔ם וַיֵּלְכ֥וּ כִתְמוֹל שִׁלְשׁ֖וֹם עַל כָּל גְּדוֹתָֽיו׃"
    },
    "19": {
      "verse_number": 19,
      "sort_number": 19,
      "text": "[IOSU 4:19]",
      "word_count": 5,
      "hebrew": "וְהָעָ֗ם עָלוּ֙ מִן הַיַּרְדֵּ֔ן בֶּעָשׂ֖וֹר לַחֹ֣דֶשׁ הָרִאשׁ֑וֹן וַֽיַּחֲנוּ֙ בַּגִּלְגָּ֔ל בִּקְצֵ֖ה מִזְרַ֥ח יְרִיחֽוֹ׃"
    },
    "20": {
      "verse_number": 20,
      "sort_number": 20,
      "text": "[IOSU 4:20]",
      "word_count": 5,
      "hebrew": "וְאֵת֩ שְׁתֵּ֨ים עֶשְׂרֵ֤ה הָֽאֲבָנִים֙ הָאֵ֔לֶּה אֲשֶׁ֥ר לָקְח֖וּ מִן הַיַּרְדֵּ֑ן הֵקִ֥ים יְהוֹשֻׁ֖עַ בַּגִּלְגָּֽל׃"
    },
    "21": {
      "verse_number": 21,
      "sort_number": 21,
      "text": "[IOSU 4:21]",
      "word_count": 5,
      "hebrew": "וַיֹּ֛אמֶר אֶל בְּנֵ֥י יִשְׂרָאֵ֖ל לֵאמֹ֑ר אֲשֶׁר֩ יִשְׁאָל֨וּן בְּנֵיכֶ֤ם מָחָר֙ אֶת אֲבוֹתָ֣ם לֵאמֹ֔ר מָ֖ה הָאֲבָנִ֥ים הָאֵֽלֶּה׃"
    },
    "22": {
      "verse_number": 22,
      "sort_number": 22,
      "text": "[IOSU 4:22]",
      "word_count": 5,
      "hebrew": "וְהוֹדַעְתֶּ֖ם אֶת בְּנֵיכֶ֣ם לֵאמֹ֑ר בַּיַּבָּשָׁה֙ עָבַ֣ר יִשְׂרָאֵ֔ל אֶת הַיַּרְדֵּ֖ן הַזֶּֽה׃"
    },
    "23": {
      "verse_number": 23,
      "sort_number": 23,
      "text": "[IOSU 4:23]",
      "word_count": 5,
      "hebrew": "אֲשֶׁר הוֹבִישׁ֩ יְהוָ֨ה אֱלֹהֵיכֶ֜ם אֶת מֵ֧י הַיַּרְדֵּ֛ן מִפְּנֵיכֶ֖ם עַֽד עָבְרְכֶ֑ם כַּאֲשֶׁ֣ר עָשָׂה֩ יְהוָ֨ה אֱלֹהֵיכֶ֧ם לְיַם ס֛וּף אֲשֶׁר הוֹבִ֥ישׁ מִפָּנֵ֖ינוּ עַד עָבְרֵֽנוּ׃"
    },
    "24": {
      "verse_number": 24,
      "sort_number": 24,
      "text": "[IOSU 4:24]",
      "word_count": 5,
      "hebrew": "לְ֠מַעַן דַּ֜עַת כָּל עַמֵּ֤י הָאָ֨רֶץ֙ אֶת יַ֣ד יְהוָ֔ה כִּ֥י חֲזָקָ֖ה הִ֑יא לְמַ֧עַן יְרָאתֶ֛ם אֶת יְהוָ֥ה אֱלֹהֵיכֶ֖ם כָּל הַיָּמִֽים׃"
    }
  }
}