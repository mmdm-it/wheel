{
  "chapter_id": "EZE_010",
  "chapter_key": "10",
  "chapter_number": 10,
  "sort_number": 10,
  "name": "10",
  "book_key": "EZE",
  "testament": "Vetus_Testamentum",
  "section": "Libri_Prophetici",
  "verse_count": 22,
  "verses": {
    "1": {
      "verse_number": 1,
      "sort_number": 1,
      "text": "[EZE 10:1]",
      "word_count": 5,
      "hebrew": "וָאֶרְאֶ֗ה וְהִנֵּ֤ה אֶל הָרָקִ֨יעַ֙ אֲשֶׁר֙ עַל רֹ֣אשׁ הַכְּרֻבִ֔ים כְּאֶ֣בֶן סַפִּ֔יר כְּמַרְאֵ֖ה דְּמ֣וּת כִּסֵּ֑א נִרְאָ֖ה עֲלֵיהֶֽם׃"
    },
    "2": {
      "verse_number": 2,
      "sort_number": 2,
      "text": "[EZE 10:2]",
      "word_count": 5,
      "hebrew": "וַיֹּ֜אמֶר אֶל הָאִ֣ישׁ לְבֻ֣שׁ הַבַּדִּ֗ים וַיֹּ֡אמֶר בֹּא֩ אֶל בֵּינ֨וֹת לַגַּלְגַּ֜ל אֶל תַּ֣חַת לַכְּר֗וּב וּמַלֵּ֨א חָפְנֶ֤יךָ גַֽחֲלֵי אֵשׁ֙ מִבֵּינ֣וֹת לַכְּרֻבִ֔ים וּזְרֹ֖ק עַל הָעִ֑יר וַיָּבֹ֖א לְעֵינָֽי׃"
    },
    "3": {
      "verse_number": 3,
      "sort_number": 3,
      "text": "[EZE 10:3]",
      "word_count": 5,
      "hebrew": "וְהַכְּרֻבִ֗ים עֹֽמְדִ֛ים מִימִ֥ין לַבַּ֖יִת בְּבֹא֣וֹ הָאִ֑ישׁ וְהֶעָנָ֣ן מָלֵ֔א אֶת הֶחָצֵ֖ר הַפְּנִימִֽית׃"
    },
    "4": {
      "verse_number": 4,
      "sort_number": 4,
      "text": "[EZE 10:4]",
      "word_count": 5,
      "hebrew": "וַיָּ֤רָם כְּבוֹד יְהוָה֙ מֵעַ֣ל הַכְּר֔וּב עַ֖ל מִפְתַּ֣ן הַבָּ֑יִת וַיִּמָּלֵ֤א הַבַּ֨יִת֙ אֶת הֶ֣עָנָ֔ן וְהֶֽחָצֵר֙ מָֽלְאָ֔ה אֶת נֹ֖גַהּ כְּב֥וֹד יְהוָֽה׃"
    },
    "5": {
      "verse_number": 5,
      "sort_number": 5,
      "text": "[EZE 10:5]",
      "word_count": 5,
      "hebrew": "וְקוֹל֙ כַּנְפֵ֣י הַכְּרוּבִ֔ים נִשְׁמַ֕ע עַד הֶחָצֵ֖ר הַחִיצֹנָ֑ה כְּק֥וֹל אֵל שַׁדַּ֖י בְּדַבְּרֽוֹ׃"
    },
    "6": {
      "verse_number": 6,
      "sort_number": 6,
      "text": "[EZE 10:6]",
      "word_count": 5,
      "hebrew": "וַיְהִ֗י בְּצַוֺּתוֹ֙ אֶת הָאִ֤ישׁ לְבֻֽשׁ הַבַּדִּים֙ לֵאמֹ֔ר קַ֥ח אֵשׁ֙ מִבֵּינ֣וֹת לַגַּלְגַּ֔ל מִבֵּינ֖וֹת לַכְּרוּבִ֑ים וַיָּבֹא֙ וַֽיַּעֲמֹ֔ד אֵ֖צֶל הָאוֹפָֽן׃"
    },
    "7": {
      "verse_number": 7,
      "sort_number": 7,
      "text": "[EZE 10:7]",
      "word_count": 5,
      "hebrew": "וַיִּשְׁלַח֩ הַכְּר֨וּב אֶת יָד֜וֹ מִבֵּינ֣וֹת לַכְּרוּבִ֗ים אֶל הָאֵשׁ֙ אֲשֶׁר֙ בֵּינ֣וֹת הַכְּרֻבִ֔ים וַיִּשָּׂא֙ וַיִּתֵּ֔ן אֶל חָפְנֵ֖י לְבֻ֣שׁ הַבַּדִּ֑ים וַיִּקַּ֖ח וַיֵּצֵֽא׃"
    },
    "8": {
      "verse_number": 8,
      "sort_number": 8,
      "text": "[EZE 10:8]",
      "word_count": 5,
      "hebrew": "וַיֵּרָ֖א לַכְּרֻבִ֑ים תַּבְנִית֙ יַד אָדָ֔ם תַּ֖חַת כַּנְפֵיהֶֽם׃"
    },
    "9": {
      "verse_number": 9,
      "sort_number": 9,
      "text": "[EZE 10:9]",
      "word_count": 5,
      "hebrew": "וָאֶרְאֶ֗ה וְהִנֵּ֨ה אַרְבָּעָ֣ה אוֹפַנִּים֮ אֵ֣צֶל הַכְּרוּבִים֒ אוֹפַ֣ן אֶחָ֗ד אֵ֚צֶל הַכְּר֣וּב אֶחָ֔ד וְאוֹפַ֣ן אֶחָ֔ד אֵ֖צֶל הַכְּר֣וּב אֶחָ֑ד וּמַרְאֵה֙ הָא֣וֹפַנִּ֔ים כְּעֵ֖ין אֶ֥בֶן תַּרְשִֽׁישׁ׃"
    },
    "10": {
      "verse_number": 10,
      "sort_number": 10,
      "text": "[EZE 10:10]",
      "word_count": 5,
      "hebrew": "וּמַ֨רְאֵיהֶ֔ם דְּמ֥וּת אֶחָ֖ד לְאַרְבַּעְתָּ֑ם כַּאֲשֶׁ֛ר יִהְיֶ֥ה הָאוֹפַ֖ן בְּת֥וֹךְ הָאוֹפָֽן׃"
    },
    "11": {
      "verse_number": 11,
      "sort_number": 11,
      "text": "[EZE 10:11]",
      "word_count": 5,
      "hebrew": "בְּלֶכְתָּ֗ם אֶל אַרְבַּ֤עַת רִבְעֵיהֶם֙ יֵלֵ֔כוּ לֹ֥א יִסַּ֖בּוּ בְּלֶכְתָּ֑ם כִּ֣י הַמָּק֞וֹם אֲשֶׁר יִפְנֶ֤ה הָרֹאשׁ֙ אַחֲרָ֣יו יֵלֵ֔כוּ לֹ֥א יִסַּ֖בּוּ בְּלֶכְתָּֽם׃"
    },
    "12": {
      "verse_number": 12,
      "sort_number": 12,
      "text": "[EZE 10:12]",
      "word_count": 5,
      "hebrew": "וְכָל בְּשָׂרָם֙ וְגַבֵּהֶ֔ם וִֽידֵיהֶ֖ם וְכַנְפֵיהֶ֑ם וְהָאֽוֹפַנִּ֗ים מְלֵאִ֤ים עֵינַ֨יִם֙ סָבִ֔יב לְאַרְבַּעְתָּ֖ם אוֹפַנֵּיהֶֽם׃"
    },
    "13": {
      "verse_number": 13,
      "sort_number": 13,
      "text": "[EZE 10:13]",
      "word_count": 5,
      "hebrew": "לָא֖וֹפַנִּ֑ים לָהֶ֛ם קוֹרָ֥א הַגַּלְגַּ֖ל בְּאָזְנָֽי׃"
    },
    "14": {
      "verse_number": 14,
      "sort_number": 14,
      "text": "[EZE 10:14]",
      "word_count": 5,
      "hebrew": "וְאַרְבָּעָ֥ה פָנִ֖ים לְאֶחָ֑ד פְּנֵ֨י הָאֶחָ֜ד פְּנֵ֣י הַכְּר֗וּב וּפְנֵ֤י הַשֵּׁנִי֙ פְּנֵ֣י אָדָ֔ם וְהַשְּׁלִישִׁי֙ פְּנֵ֣י אַרְיֵ֔ה וְהָרְבִיעִ֖י פְּנֵי נָֽשֶׁר׃"
    },
    "15": {
      "verse_number": 15,
      "sort_number": 15,
      "text": "[EZE 10:15]",
      "word_count": 5,
      "hebrew": "וַיֵּרֹ֖מּוּ הַכְּרוּבִ֑ים הִ֣יא הַחַיָּ֔ה אֲשֶׁ֥ר רָאִ֖יתִי בִּֽנְהַר כְּבָֽר׃"
    },
    "16": {
      "verse_number": 16,
      "sort_number": 16,
      "text": "[EZE 10:16]",
      "word_count": 5,
      "hebrew": "וּבְלֶ֨כֶת֙ הַכְּרוּבִ֔ים יֵלְכ֥וּ הָאוֹפַנִּ֖ים אֶצְלָ֑ם וּבִשְׂאֵ֨ת הַכְּרוּבִ֜ים אֶת כַּנְפֵיהֶ֗ם לָרוּם֙ מֵעַ֣ל הָאָ֔רֶץ לֹא יִסַּ֧בּוּ הָאוֹפַנִּ֛ים גַּם הֵ֖ם מֵאֶצְלָֽם׃"
    },
    "17": {
      "verse_number": 17,
      "sort_number": 17,
      "text": "[EZE 10:17]",
      "word_count": 5,
      "hebrew": "בְּעָמְדָ֣ם יַעֲמֹ֔דוּ וּבְרוֹמָ֖ם יֵר֣וֹמּוּ אוֹתָ֑ם כִּ֛י ר֥וּחַ הַחַיָּ֖ה בָּהֶֽם׃"
    },
    "18": {
      "verse_number": 18,
      "sort_number": 18,
      "text": "[EZE 10:18]",
      "word_count": 5,
      "hebrew": "וַיֵּצֵא֙ כְּב֣וֹד יְהוָ֔ה מֵעַ֖ל מִפְתַּ֣ן הַבָּ֑יִת וַֽיַּעֲמֹ֖ד עַל הַכְּרוּבִֽים׃"
    },
    "19": {
      "verse_number": 19,
      "sort_number": 19,
      "text": "[EZE 10:19]",
      "word_count": 5,
      "hebrew": "וַיִּשְׂא֣וּ הַכְּרוּבִ֣ים אֶת כַּ֠נְפֵיהֶם וַיֵּר֨וֹמּוּ מִן הָאָ֤רֶץ לְעֵינַי֙ בְּצֵאתָ֔ם וְהָאֽוֹפַנִּ֖ים לְעֻמָּתָ֑ם וַֽיַּעֲמֹ֗ד פֶּ֣תַח שַׁ֤עַר בֵּית יְהוָה֙ הַקַּדְמוֹנִ֔י וּכְב֧וֹד אֱלֹהֵֽי יִשְׂרָאֵ֛ל עֲלֵיהֶ֖ם מִלְמָֽעְלָה׃"
    },
    "20": {
      "verse_number": 20,
      "sort_number": 20,
      "text": "[EZE 10:20]",
      "word_count": 5,
      "hebrew": "הִ֣יא הַחַיָּ֗ה אֲשֶׁ֥ר רָאִ֛יתִי תַּ֥חַת אֱלֹהֵֽי יִשְׂרָאֵ֖ל בִּֽנְהַר כְּבָ֑ר וָאֵדַ֕ע כִּ֥י כְרוּבִ֖ים הֵֽמָּה׃"
    },
    "21": {
      "verse_number": 21,
      "sort_number": 21,
      "text": "[EZE 10:21]",
      "word_count": 5,
      "hebrew": "אַרְבָּעָ֨ה אַרְבָּעָ֤ה פָנִים֙ לְאֶחָ֔ד וְאַרְבַּ֥ע כְּנָפַ֖יִם לְאֶחָ֑ד וּדְמוּת֙ יְדֵ֣י אָדָ֔ם תַּ֖חַת כַּנְפֵיהֶֽם׃"
    },
    "22": {
      "verse_number": 22,
      "sort_number": 22,
      "text": "[EZE 10:22]",
      "word_count": 5,
      "hebrew": "וּדְמ֣וּת פְּנֵיהֶ֔ם הֵ֣מָּה הַפָּנִ֗ים אֲשֶׁ֤ר רָאִ֨יתִי֙ עַל נְהַר כְּבָ֔ר מַרְאֵיהֶ֖ם וְאוֹתָ֑ם אִ֛ישׁ אֶל עֵ֥בֶר פָּנָ֖יו יֵלֵֽכוּ׃"
    }
  }
}