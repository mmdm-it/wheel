{
  "chapter_id": "NUME_020",
  "chapter_key": "20",
  "chapter_number": 20,
  "sort_number": 20,
  "name": "20",
  "book_key": "NUME",
  "testament": "Vetus_Testamentum",
  "section": "Pentateuchus",
  "verse_count": 29,
  "verses": {
    "1": {
      "verse_number": 1,
      "sort_number": 1,
      "text": "[NUME 20:1]",
      "word_count": 5,
      "hebrew": "וַיָּבֹ֣אוּ בְנֵֽי יִ֠שְׂרָאֵל כָּל הָ֨עֵדָ֤ה מִדְבַּר צִן֙ בַּחֹ֣דֶשׁ הָֽרִאשׁ֔וֹן וַיֵּ֥שֶׁב הָעָ֖ם בְּקָדֵ֑שׁ וַתָּ֤מָת שָׁם֙ מִרְיָ֔ם וַתִּקָּבֵ֖ר שָֽׁם׃"
    },
    "2": {
      "verse_number": 2,
      "sort_number": 2,
      "text": "[NUME 20:2]",
      "word_count": 5,
      "hebrew": "וְלֹא הָ֥יָה מַ֖יִם לָעֵדָ֑ה וַיִּקָּ֣הֲל֔וּ עַל מֹשֶׁ֖ה וְעַֽל אַהֲרֹֽן׃"
    },
    "3": {
      "verse_number": 3,
      "sort_number": 3,
      "text": "[NUME 20:3]",
      "word_count": 5,
      "hebrew": "וַיָּ֥רֶב הָעָ֖ם עִם מֹשֶׁ֑ה וַיֹּאמְר֣וּ לֵאמֹ֔ר וְל֥וּ גָוַ֛עְנוּ בִּגְוַ֥ע אַחֵ֖ינוּ לִפְנֵ֥י יְהוָֽה׃"
    },
    "4": {
      "verse_number": 4,
      "sort_number": 4,
      "text": "[NUME 20:4]",
      "word_count": 5,
      "hebrew": "וְלָמָ֤ה הֲבֵאתֶם֙ אֶת קְהַ֣ל יְהוָ֔ה אֶל הַמִּדְבָּ֖ר הַזֶּ֑ה לָמ֣וּת שָׁ֔ם אֲנַ֖חְנוּ וּבְעִירֵֽנוּ׃"
    },
    "5": {
      "verse_number": 5,
      "sort_number": 5,
      "text": "[NUME 20:5]",
      "word_count": 5,
      "hebrew": "וְלָמָ֤ה הֶֽעֱלִיתֻ֨נוּ֙ מִמִּצְרַ֔יִם לְהָבִ֣יא אֹתָ֔נוּ אֶל הַמָּק֥וֹם הָרָ֖ע הַזֶּ֑ה לֹ֣א מְק֣וֹם זֶ֗רַע וּתְאֵנָ֤ה וְגֶ֨פֶן֙ וְרִמּ֔וֹן וּמַ֥יִם אַ֖יִן לִשְׁתּֽוֹת׃"
    },
    "6": {
      "verse_number": 6,
      "sort_number": 6,
      "text": "[NUME 20:6]",
      "word_count": 5,
      "hebrew": "וַיָּבֹא֩ מֹשֶׁ֨ה וְאַהֲרֹ֜ן מִפְּנֵ֣י הַקָּהָ֗ל אֶל פֶּ֨תַח֙ אֹ֣הֶל מוֹעֵ֔ד וַֽיִּפְּל֖וּ עַל פְּנֵיהֶ֑ם וַיֵּרָ֥א כְבוֹד יְהוָ֖ה אֲלֵיהֶֽם׃"
    },
    "7": {
      "verse_number": 7,
      "sort_number": 7,
      "text": "[NUME 20:7]",
      "word_count": 5,
      "hebrew": "וַיְדַבֵּ֥ר יְהוָ֖ה אֶל מֹשֶׁ֥ה לֵּאמֹֽר׃"
    },
    "8": {
      "verse_number": 8,
      "sort_number": 8,
      "text": "[NUME 20:8]",
      "word_count": 5,
      "hebrew": "קַ֣ח אֶת הַמַּטֶּ֗ה וְהַקְהֵ֤ל אֶת הָעֵדָה֙ אַתָּה֙ וְאַהֲרֹ֣ן אָחִ֔יךָ וְדִבַּרְתֶּ֧ם אֶל הַסֶּ֛לַע לְעֵינֵיהֶ֖ם וְנָתַ֣ן מֵימָ֑יו וְהוֹצֵאתָ֨ לָהֶ֥ם מַ֨יִם֙ מִן הַסֶּ֔לַע וְהִשְׁקִיתָ֥ אֶת הָעֵדָ֖ה וְאֶת בְּעִירָֽם׃"
    },
    "9": {
      "verse_number": 9,
      "sort_number": 9,
      "text": "[NUME 20:9]",
      "word_count": 5,
      "hebrew": "וַיִּקַּ֥ח מֹשֶׁ֛ה אֶת הַמַּטֶּ֖ה מִלִּפְנֵ֣י יְהוָ֑ה כַּאֲשֶׁ֖ר צִוָּֽהוּ׃"
    },
    "10": {
      "verse_number": 10,
      "sort_number": 10,
      "text": "[NUME 20:10]",
      "word_count": 5,
      "hebrew": "וַיַּקְהִ֜לוּ מֹשֶׁ֧ה וְאַהֲרֹ֛ן אֶת הַקָּהָ֖ל אֶל פְּנֵ֣י הַסָּ֑לַע וַיֹּ֣אמֶר לָהֶ֗ם שִׁמְעוּ נָא֙ הַמֹּרִ֔ים הֲמִן הַסֶּ֣לַע הַזֶּ֔ה נוֹצִ֥יא לָכֶ֖ם מָֽיִם׃"
    },
    "11": {
      "verse_number": 11,
      "sort_number": 11,
      "text": "[NUME 20:11]",
      "word_count": 5,
      "hebrew": "וַיָּ֨רֶם מֹשֶׁ֜ה אֶת יָד֗וֹ וַיַּ֧ךְ אֶת הַסֶּ֛לַע בְּמַטֵּ֖הוּ פַּעֲמָ֑יִם וַיֵּצְאוּ֙ מַ֣יִם רַבִּ֔ים וַתֵּ֥שְׁתְּ הָעֵדָ֖ה וּבְעִירָֽם׃"
    },
    "12": {
      "verse_number": 12,
      "sort_number": 12,
      "text": "[NUME 20:12]",
      "word_count": 5,
      "hebrew": "וַיֹּ֣אמֶר יְהוָה֮ אֶל מֹשֶׁ֣ה וְאֶֽל אַהֲרֹן֒ יַ֚עַן לֹא הֶאֱמַנְתֶּ֣ם בִּ֔י לְהַ֨קְדִּישֵׁ֔נִי לְעֵינֵ֖י בְּנֵ֣י יִשְׂרָאֵ֑ל לָכֵ֗ן לֹ֤א תָבִ֨יאוּ֙ אֶת הַקָּהָ֣ל הַזֶּ֔ה אֶל הָאָ֖רֶץ אֲשֶׁר נָתַ֥תִּי לָהֶֽם׃"
    },
    "13": {
      "verse_number": 13,
      "sort_number": 13,
      "text": "[NUME 20:13]",
      "word_count": 5,
      "hebrew": "הֵ֚מָּה מֵ֣י מְרִיבָ֔ה אֲשֶׁר רָב֥וּ בְנֵֽי יִשְׂרָאֵ֖ל אֶת יְהוָ֑ה וַיִּקָּדֵ֖שׁ בָּֽם׃"
    },
    "14": {
      "verse_number": 14,
      "sort_number": 14,
      "text": "[NUME 20:14]",
      "word_count": 5,
      "hebrew": "וַיִּשְׁלַ֨ח מֹשֶׁ֧ה מַלְאָכִ֛ים מִקָּדֵ֖שׁ אֶל מֶ֣לֶךְ אֱד֑וֹם כֹּ֤ה אָמַר֙ אָחִ֣יךָ יִשְׂרָאֵ֔ל אַתָּ֣ה יָדַ֔עְתָּ אֵ֥ת כָּל הַתְּלָאָ֖ה אֲשֶׁ֥ר מְצָאָֽתְנוּ׃"
    },
    "15": {
      "verse_number": 15,
      "sort_number": 15,
      "text": "[NUME 20:15]",
      "word_count": 5,
      "hebrew": "וַיֵּרְד֤וּ אֲבֹתֵ֨ינוּ֙ מִצְרַ֔יְמָה וַנֵּ֥שֶׁב בְּמִצְרַ֖יִם יָמִ֣ים רַבִּ֑ים וַיָּרֵ֥עוּ לָ֛נוּ מִצְרַ֖יִם וְלַאֲבֹתֵֽינוּ׃"
    },
    "16": {
      "verse_number": 16,
      "sort_number": 16,
      "text": "[NUME 20:16]",
      "word_count": 5,
      "hebrew": "וַנִּצְעַ֤ק אֶל יְהוָה֙ וַיִּשְׁמַ֣ע קֹלֵ֔נוּ וַיִּשְׁלַ֣ח מַלְאָ֔ךְ וַיֹּצִאֵ֖נוּ מִמִּצְרָ֑יִם וְהִנֵּה֙ אֲנַ֣חְנוּ בְקָדֵ֔שׁ עִ֖יר קְצֵ֥ה גְבוּלֶֽךָ׃"
    },
    "17": {
      "verse_number": 17,
      "sort_number": 17,
      "text": "[NUME 20:17]",
      "word_count": 5,
      "hebrew": "נַעְבְּרָה נָּ֣א בְאַרְצֶ֗ךָ לֹ֤א נַעֲבֹר֙ בְּשָׂדֶ֣ה וּבְכֶ֔רֶם וְלֹ֥א נִשְׁתֶּ֖ה מֵ֣י בְאֵ֑ר דֶּ֧רֶךְ הַמֶּ֣לֶךְ נֵלֵ֗ךְ לֹ֤א נִטֶּה֙ יָמִ֣ין וּשְׂמֹ֔אול עַ֥ד אֲשֶֽׁר נַעֲבֹ֖ר גְּבוּלֶֽךָ׃"
    },
    "18": {
      "verse_number": 18,
      "sort_number": 18,
      "text": "[NUME 20:18]",
      "word_count": 5,
      "hebrew": "וַיֹּ֤אמֶר אֵלָיו֙ אֱד֔וֹם לֹ֥א תַעֲבֹ֖ר בִּ֑י פֶּן בַּחֶ֖רֶב אֵצֵ֥א לִקְרָאתֶֽךָ׃"
    },
    "19": {
      "verse_number": 19,
      "sort_number": 19,
      "text": "[NUME 20:19]",
      "word_count": 5,
      "hebrew": "וַיֹּאמְר֨וּ אֵלָ֥יו בְּנֵֽי יִשְׂרָאֵ֘ל בַּֽמְסִלָּ֣ה נַעֲלֶה֒ וְאִם מֵימֶ֤יךָ נִשְׁתֶּה֙ אֲנִ֣י וּמִקְנַ֔י וְנָתַתִּ֖י מִכְרָ֑ם רַ֥ק אֵין דָּבָ֖ר בְּרַגְלַ֥י אֶֽעֱבֹֽרָה׃"
    },
    "20": {
      "verse_number": 20,
      "sort_number": 20,
      "text": "[NUME 20:20]",
      "word_count": 5,
      "hebrew": "וַיֹּ֖אמֶר לֹ֣א תַעֲבֹ֑ר וַיֵּצֵ֤א אֱדוֹם֙ לִקְרָאת֔וֹ בְּעַ֥ם כָּבֵ֖ד וּבְיָ֥ד חֲזָקָֽה׃"
    },
    "21": {
      "verse_number": 21,
      "sort_number": 21,
      "text": "[NUME 20:21]",
      "word_count": 5,
      "hebrew": "וַיְמָאֵ֣ן אֱד֗וֹם נְתֹן֙ אֶת יִשְׂרָאֵ֔ל עֲבֹ֖ר בִּגְבֻל֑וֹ וַיֵּ֥ט יִשְׂרָאֵ֖ל מֵעָלָֽיו׃"
    },
    "22": {
      "verse_number": 22,
      "sort_number": 22,
      "text": "[NUME 20:22]",
      "word_count": 5,
      "hebrew": "וַיִּסְע֖וּ מִקָּדֵ֑שׁ וַיָּבֹ֧אוּ בְנֵֽי יִשְׂרָאֵ֛ל כָּל הָעֵדָ֖ה הֹ֥ר הָהָֽר׃"
    },
    "23": {
      "verse_number": 23,
      "sort_number": 23,
      "text": "[NUME 20:23]",
      "word_count": 5,
      "hebrew": "וַיֹּ֧אמֶר יְהוָ֛ה אֶל מֹשֶׁ֥ה וְאֶֽל אַהֲרֹ֖ן בְּהֹ֣ר הָהָ֑ר עַל גְּב֥וּל אֶֽרֶץ אֱד֖וֹם לֵאמֹֽר׃"
    },
    "24": {
      "verse_number": 24,
      "sort_number": 24,
      "text": "[NUME 20:24]",
      "word_count": 5,
      "hebrew": "יֵאָסֵ֤ף אַהֲרֹן֙ אֶל עַמָּ֔יו כִּ֣י לֹ֤א יָבֹא֙ אֶל הָאָ֔רֶץ אֲשֶׁ֥ר נָתַ֖תִּי לִבְנֵ֣י יִשְׂרָאֵ֑ל עַ֛ל אֲשֶׁר מְרִיתֶ֥ם אֶת פִּ֖י לְמֵ֥י מְרִיבָֽה׃"
    },
    "25": {
      "verse_number": 25,
      "sort_number": 25,
      "text": "[NUME 20:25]",
      "word_count": 5,
      "hebrew": "קַ֚ח אֶֽת אַהֲרֹ֔ן וְאֶת אֶלְעָזָ֖ר בְּנ֑וֹ וְהַ֥עַל אֹתָ֖ם הֹ֥ר הָהָֽר׃"
    },
    "26": {
      "verse_number": 26,
      "sort_number": 26,
      "text": "[NUME 20:26]",
      "word_count": 5,
      "hebrew": "וְהַפְשֵׁ֤ט אֶֽת אַהֲרֹן֙ אֶת בְּגָדָ֔יו וְהִלְבַּשְׁתָּ֖ם אֶת אֶלְעָזָ֣ר בְּנ֑וֹ וְאַהֲרֹ֥ן יֵאָסֵ֖ף וּמֵ֥ת שָֽׁם׃"
    },
    "27": {
      "verse_number": 27,
      "sort_number": 27,
      "text": "[NUME 20:27]",
      "word_count": 5,
      "hebrew": "וַיַּ֣עַשׂ מֹשֶׁ֔ה כַּאֲשֶׁ֖ר צִוָּ֣ה יְהוָ֑ה וַֽיַּעֲלוּ֙ אֶל הֹ֣ר הָהָ֔ר לְעֵינֵ֖י כָּל הָעֵדָֽה׃"
    },
    "28": {
      "verse_number": 28,
      "sort_number": 28,
      "text": "[NUME 20:28]",
      "word_count": 5,
      "hebrew": "וַיַּפְשֵׁט֩ מֹשֶׁ֨ה אֶֽת אַהֲרֹ֜ן אֶת בְּגָדָ֗יו וַיַּלְבֵּ֤שׁ אֹתָם֙ אֶת אֶלְעָזָ֣ר בְּנ֔וֹ וַיָּ֧מָת אַהֲרֹ֛ן שָׁ֖ם בְּרֹ֣אשׁ הָהָ֑ר וַיֵּ֧רֶד מֹשֶׁ֛ה וְאֶלְעָזָ֖ר מִן הָהָֽר׃"
    },
    "29": {
      "verse_number": 29,
      "sort_number": 29,
      "text": "[NUME 20:29]",
      "word_count": 5,
      "hebrew": "וַיִּרְאוּ֙ כָּל הָ֣עֵדָ֔ה כִּ֥י גָוַ֖ע אַהֲרֹ֑ן וַיִּבְכּ֤וּ אֶֽת אַהֲרֹן֙ שְׁלֹשִׁ֣ים י֔וֹם כֹּ֖ל בֵּ֥ית יִשְׂרָאֵֽל׃"
    }
  }
}