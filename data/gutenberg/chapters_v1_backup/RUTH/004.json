{
  "chapter_id": "RUTH_004",
  "chapter_key": "4",
  "chapter_number": 4,
  "sort_number": 4,
  "name": "4",
  "book_key": "RUTH",
  "testament": "Vetus_Testamentum",
  "section": "Libri_Historici_et_Novellae_Biblicae",
  "verse_count": 22,
  "verses": {
    "1": {
      "verse_number": 1,
      "sort_number": 1,
      "text": "[RUTH 4:1]",
      "word_count": 5,
      "hebrew": "וּבֹ֨עַז עָלָ֣ה הַשַּׁעַר֮ וַיֵּ֣שֶׁב שָׁם֒ וְהִנֵּ֨ה הַגֹּאֵ֤ל עֹבֵר֙ אֲשֶׁ֣ר דִּבֶּר בֹּ֔עַז וַיֹּ֛אמֶר ס֥וּרָה שְׁבָה פֹּ֖ה פְּלֹנִ֣י אַלְמֹנִ֑י וַיָּ֖סַר וַיֵּשֵֽׁב׃"
    },
    "2": {
      "verse_number": 2,
      "sort_number": 2,
      "text": "[RUTH 4:2]",
      "word_count": 5,
      "hebrew": "וַיִּקַּ֞ח עֲשָׂרָ֧ה אֲנָשִׁ֛ים מִזִּקְנֵ֥י הָעִ֖יר וַיֹּ֣אמֶר שְׁבוּ פֹ֑ה וַיֵּשֵֽׁבוּ׃"
    },
    "3": {
      "verse_number": 3,
      "sort_number": 3,
      "text": "[RUTH 4:3]",
      "word_count": 5,
      "hebrew": "וַיֹּ֨אמֶר֙ לַגֹּאֵ֔ל חֶלְקַת֙ הַשָּׂדֶ֔ה אֲשֶׁ֥ר לְאָחִ֖ינוּ לֶאֱלִימֶ֑לֶךְ מָכְרָ֣ה נָעֳמִ֔י הַשָּׁ֖בָה מִשְּׂדֵ֥ה מוֹאָֽב׃"
    },
    "4": {
      "verse_number": 4,
      "sort_number": 4,
      "text": "[RUTH 4:4]",
      "word_count": 5,
      "hebrew": "וַאֲנִ֨י אָמַ֜רְתִּי אֶגְלֶ֧ה אָזְנְךָ֣ לֵאמֹ֗ר קְ֠נֵה נֶ֥גֶד הַֽיֹּשְׁבִים֮ וְנֶ֣גֶד זִקְנֵ֣י עַמִּי֒ אִם תִּגְאַל֙ גְּאָ֔ל וְאִם לֹ֨א יִגְאַ֜ל הַגִּ֣ידָה לִּ֗י ואדע וְאֵֽדְעָה֙ כִּ֣י אֵ֤ין זוּלָֽתְךָ֙ לִגְא֔וֹל וְאָנֹכִ֖י אַחֲרֶ֑יךָ וַיֹּ֖אמֶר אָנֹכִ֥י אֶגְאָֽל׃"
    },
    "5": {
      "verse_number": 5,
      "sort_number": 5,
      "text": "[RUTH 4:5]",
      "word_count": 5,
      "hebrew": "וַיֹּ֣אמֶר בֹּ֔עַז בְּיוֹם קְנוֹתְךָ֥ הַשָּׂדֶ֖ה מִיַּ֣ד נָעֳמִ֑י וּ֠מֵאֵת ר֣וּת הַמּוֹאֲבִיָּ֤ה אֵֽשֶׁת הַמֵּת֙ קניתי קָנִ֔יתָה לְהָקִ֥ים שֵׁם הַמֵּ֖ת עַל נַחֲלָתֽוֹ׃"
    },
    "6": {
      "verse_number": 6,
      "sort_number": 6,
      "text": "[RUTH 4:6]",
      "word_count": 5,
      "hebrew": "וַיֹּ֣אמֶר הַגֹּאֵ֗ל לֹ֤א אוּכַל֙ לגאול לִגְאָל לִ֔י פֶּן אַשְׁחִ֖ית אֶת נַחֲלָתִ֑י גְּאַל לְךָ֤ אַתָּה֙ אֶת גְּאֻלָּתִ֔י כִּ֥י לֹא אוּכַ֖ל לִגְאֹֽל׃"
    },
    "7": {
      "verse_number": 7,
      "sort_number": 7,
      "text": "[RUTH 4:7]",
      "word_count": 5,
      "hebrew": "וְזֹאת֩ לְפָנִ֨ים בְּיִשְׂרָאֵ֜ל עַל הַגְּאוּלָּ֤ה וְעַל הַתְּמוּרָה֙ לְקַיֵּ֣ם כָּל דָּבָ֔ר שָׁלַ֥ף אִ֛ישׁ נַעֲל֖וֹ וְנָתַ֣ן לְרֵעֵ֑הוּ וְזֹ֥את הַתְּעוּדָ֖ה בְּיִשְׂרָאֵֽל׃"
    },
    "8": {
      "verse_number": 8,
      "sort_number": 8,
      "text": "[RUTH 4:8]",
      "word_count": 5,
      "hebrew": "וַיֹּ֧אמֶר הַגֹּאֵ֛ל לְבֹ֖עַז קְנֵה לָ֑ךְ וַיִּשְׁלֹ֖ף נַעֲלֽוֹ׃"
    },
    "9": {
      "verse_number": 9,
      "sort_number": 9,
      "text": "[RUTH 4:9]",
      "word_count": 5,
      "hebrew": "וַיֹּאמֶר֩ בֹּ֨עַז לַזְּקֵנִ֜ים וְכָל הָעָ֗ם עֵדִ֤ים אַתֶּם֙ הַיּ֔וֹם כִּ֤י קָנִ֨יתִי֙ אֶת כָּל אֲשֶׁ֣ר לֶֽאֱלִימֶ֔לֶךְ וְאֵ֛ת כָּל אֲשֶׁ֥ר לְכִלְי֖וֹן וּמַחְל֑וֹן מִיַּ֖ד נָעֳמִֽי׃"
    },
    "10": {
      "verse_number": 10,
      "sort_number": 10,
      "text": "[RUTH 4:10]",
      "word_count": 5,
      "hebrew": "וְגַ֣ם אֶת ר֣וּת הַמֹּאֲבִיָּה֩ אֵ֨שֶׁת מַחְל֜וֹן קָנִ֧יתִי לִ֣י לְאִשָּׁ֗ה לְהָקִ֤ים שֵׁם הַמֵּת֙ עַל נַ֣חֲלָת֔וֹ וְלֹא יִכָּרֵ֧ת שֵׁם הַמֵּ֛ת מֵעִ֥ם אֶחָ֖יו וּמִשַּׁ֣עַר מְקוֹמ֑וֹ עֵדִ֥ים אַתֶּ֖ם הַיּֽוֹם׃"
    },
    "11": {
      "verse_number": 11,
      "sort_number": 11,
      "text": "[RUTH 4:11]",
      "word_count": 5,
      "hebrew": "וַיֹּ֨אמְר֜וּ כָּל הָעָ֧ם אֲשֶׁר בַּשַּׁ֛עַר וְהַזְּקֵנִ֖ים עֵדִ֑ים יִתֵּן֩ יְהוָ֨ה אֶֽת הָאִשָּׁ֜ה הַבָּאָ֣ה אֶל בֵּיתֶ֗ךָ כְּרָחֵ֤ל וּכְלֵאָה֙ אֲשֶׁ֨ר בָּנ֤וּ שְׁתֵּיהֶם֙ אֶת בֵּ֣ית יִשְׂרָאֵ֔ל וַעֲשֵׂה חַ֣יִל בְּאֶפְרָ֔תָה וּקְרָא שֵׁ֖ם בְּבֵ֥ית לָֽחֶם׃"
    },
    "12": {
      "verse_number": 12,
      "sort_number": 12,
      "text": "[RUTH 4:12]",
      "word_count": 5,
      "hebrew": "וִיהִ֤י בֵֽיתְךָ֙ כְּבֵ֣ית פֶּ֔רֶץ אֲשֶׁר יָלְדָ֥ה תָמָ֖ר לִֽיהוּדָ֑ה מִן הַזֶּ֗רַע אֲשֶׁ֨ר יִתֵּ֤ן יְהוָה֙ לְךָ֔ מִן הַֽנַּעֲרָ֖ה הַזֹּֽאת׃"
    },
    "13": {
      "verse_number": 13,
      "sort_number": 13,
      "text": "[RUTH 4:13]",
      "word_count": 5,
      "hebrew": "וַיִּקַּ֨ח בֹּ֤עַז אֶת רוּת֙ וַתְּהִי ל֣וֹ לְאִשָּׁ֔ה וַיָּבֹ֖א אֵלֶ֑יהָ וַיִּתֵּ֨ן יְהוָ֥ה לָ֛הּ הֵרָי֖וֹן וַתֵּ֥לֶד בֵּֽן׃"
    },
    "14": {
      "verse_number": 14,
      "sort_number": 14,
      "text": "[RUTH 4:14]",
      "word_count": 5,
      "hebrew": "וַתֹּאמַ֤רְנָה הַנָּשִׁים֙ אֶֽל נָעֳמִ֔י בָּר֣וּךְ יְהוָ֔ה אֲ֠שֶׁר לֹ֣א הִשְׁבִּ֥ית לָ֛ךְ גֹּאֵ֖ל הַיּ֑וֹם וְיִקָּרֵ֥א שְׁמ֖וֹ בְּיִשְׂרָאֵֽל׃"
    },
    "15": {
      "verse_number": 15,
      "sort_number": 15,
      "text": "[RUTH 4:15]",
      "word_count": 5,
      "hebrew": "וְהָ֤יָה לָךְ֙ לְמֵשִׁ֣יב נֶ֔פֶשׁ וּלְכַלְכֵּ֖ל אֶת שֵׂיבָתֵ֑ךְ כִּ֣י כַלָּתֵ֤ךְ אֲֽשֶׁר אֲהֵבַ֨תֶךְ֙ יְלָדַ֔תּוּ אֲשֶׁר הִיא֙ ט֣וֹבָה לָ֔ךְ מִשִּׁבְעָ֖ה בָּנִֽים׃"
    },
    "16": {
      "verse_number": 16,
      "sort_number": 16,
      "text": "[RUTH 4:16]",
      "word_count": 5,
      "hebrew": "וַתִּקַּ֨ח נָעֳמִ֤י אֶת הַיֶּ֨לֶד֙ וַתְּשִׁתֵ֣הוּ בְחֵיקָ֔הּ וַתְּהִי ל֖וֹ לְאֹמֶֽנֶת׃"
    },
    "17": {
      "verse_number": 17,
      "sort_number": 17,
      "text": "[RUTH 4:17]",
      "word_count": 5,
      "hebrew": "וַתִּקְרֶאנָה֩ ל֨וֹ הַשְּׁכֵנ֥וֹת שֵׁם֙ לֵאמֹ֔ר יֻלַּד בֵּ֖ן לְנָעֳמִ֑י וַתִּקְרֶ֤אנָֽה שְׁמוֹ֙ עוֹבֵ֔ד ה֥וּא אֲבִי יִשַׁ֖י אֲבִ֥י דָוִֽד׃"
    },
    "18": {
      "verse_number": 18,
      "sort_number": 18,
      "text": "[RUTH 4:18]",
      "word_count": 5,
      "hebrew": "וְאֵ֨לֶּה֙ תּוֹלְד֣וֹת פָּ֔רֶץ פֶּ֖רֶץ הוֹלִ֥יד אֶת חֶצְרֽוֹן׃"
    },
    "19": {
      "verse_number": 19,
      "sort_number": 19,
      "text": "[RUTH 4:19]",
      "word_count": 5,
      "hebrew": "וְחֶצְרוֹן֙ הוֹלִ֣יד אֶת רָ֔ם וְרָ֖ם הוֹלִ֥יד אֶת עַמִּֽינָדָֽב׃"
    },
    "20": {
      "verse_number": 20,
      "sort_number": 20,
      "text": "[RUTH 4:20]",
      "word_count": 5,
      "hebrew": "וְעַמִּֽינָדָב֙ הוֹלִ֣יד אֶת נַחְשׁ֔וֹן וְנַחְשׁ֖וֹן הוֹלִ֥יד אֶת שַׂלְמָֽה׃"
    },
    "21": {
      "verse_number": 21,
      "sort_number": 21,
      "text": "[RUTH 4:21]",
      "word_count": 5,
      "hebrew": "וְשַׂלְמוֹן֙ הוֹלִ֣יד אֶת בֹּ֔עַז וּבֹ֖עַז הוֹלִ֥יד אֶת עוֹבֵֽד׃"
    },
    "22": {
      "verse_number": 22,
      "sort_number": 22,
      "text": "[RUTH 4:22]",
      "word_count": 5,
      "hebrew": "וְעֹבֵד֙ הוֹלִ֣יד אֶת יִשָׁ֔י וְיִשַׁ֖י הוֹלִ֥יד אֶת דָּוִֽד׃"
    }
  }
}